<!DOCTYPE html>

<html lang="tr-TR">
<head>
    <meta content="text/html; charset=utf-8" http-equiv="content-type"/>
    <meta content="width=device-width, initial-scale=1.0" name="viewport"/>
    <link rel="stylesheet" href="../fonts.css"/>
    <link rel="stylesheet" href="../base.css"/>
    <link id="theme-style" rel="stylesheet" href="../light.css">
    <link rel="preload" href="../theme.js" as="script" />
    <script src="../theme.js"></script>
    <link href="../../favicon.ico" rel="shortcut icon" type="image/png"/>

    <title>Öğdülmiş Kapıdaki Hizmetkârlar İle Nasıl Geçinileceğini Söyler ─ Kutadgu Bilig</title>

</head>
<body><button id="theme-toggle">AK</button>
<div class="header">
<div><a href="../"><img class="logo" alt="Türk Bitig" src="../logo.png" /></a><a class="turkbitig" href="../">Türk Bitig</a></div>
</div>

<div class="sitenav">

<div class="tabs">
<a class="bas" href="../">Baş</a>
<a class="parent" href="./">Kutadgu Bilig</a>
</div>

</div>

<div class="content">

<h2>Öğdülmiş Kapıdaki Hizmetkârlar İle Nasıl Geçinileceğini Söyler</h2>
<ol>
<li><code>
Öğdülmiş Kapuğdakı Er At Birle Negü Teg Tirilgüsin Ayur</code><br/>
Öğdülmiş Kapıdaki Hizmetkârlar İle Nasıl Geçinileceğini Söyler
</li>
<li><code>
Yanut berdi ögdülmiş aydı bu ma, kereklig-turur ay kadaş aysama</code><br/>
Öğdülmiş cevap verdi: — Ey kardeş buda çok mühim ve üzerinde durulacak bir meseledir — dedi —
</li>
<li><code>
Munı ma saña emdi ögretgü ol, negü teg yorığu anı bilgü ol</code><br/>
Bunu da şimdi sana anlatmalıyım, bu hususta nasıl hareket edileceğini bilmen lâzımdır.
</li>
<li><code>
Tiriglik olarnıñ bile ol kadaş, kayusın kadaş tut kayusın adaş</code><br/>
Ey kardeş, hayat onlar ile geçer, onlardan kimini kardeş ve kimini de kendine dost edinmelisin.
</li>
<li><code>
Kapuğdakı birle yaraşğu kerek, katılğu kelişgü barışğu kerek</code><br/>
Kapıdaki insanlar ile iyice anlaşmalı, onlar ile karışmalı ve onlara gidip-gelmelidir.
</li>
<li><code>
Kapuğdakı birle yaraşmasa uz, tiriglik tatımaz ayâ edgü öz</code><br/>
Kapıdakiler ile iyice anlaşmazsan, ey iyi insan, hayatın zevkini tadamazsın.
</li>
<li><code>
Negü ter eşitgil tapuğ kılğuçı, törü birle başlap kapuğ tüzgüçi</code><br/>
Hizmet eden ve töreye göre kapı işleri tanzim eden insan ne der, dinle.
</li>
<li><code>
Yakınlık tilese özüñ beg bile, kapuğdakı birle yakınlık tile</code><br/>
Sen beye yakın olmak istersen, kapıdakiler ile yakınlık te'sis etmeğe çalış.
</li>
<li><code>
Uluğluk tapayın tese sen özün, er at birle yakşı yorı ay tüzün</code><br/>
Sen büyüklük bulmak istersen, hizmetkârlara iyi muamele et, ey halim insan.
</li>
<li><code>
Neçe me yakın tutsa begler seni, yaraşğıl er at birle turğıl köni</code><br/>
Beyler seni ne kadar yakın tutarlarsa-tutsunlar, hizmetkârlar ile iyi münâsebet kur ve onlara karşl dürüst ol.
</li>
<li><code>
Tükel üç kotu ol kapuğda kişi, bularnıñ bile ol tiriglik işi</code><br/>
Kapıdaki insanlar tam üç sınıftır ve hayat işi bunlar ile görülür.
</li>
<li><code>
Bularda biri özde ulğuñ-turur, uluğka tapınsa özüñ kut bulur</code><br/>
Bunlardan biri senin büyüklerindir, büyüğe hizmet edersen, sen de saadete erersin.
</li>
<li><code>
Uluğla olarnı ağırla sözin, seni edgü tutğay yarutğay yüzin</code><br/>
Onları büyük bil, sözlerine hürmet et, onlar da sana güler yüz ile iyi muamele ederler.
</li>
<li><code>
İdi yakşı aymış biliglig bügü, bügüler sözini uçuz tutmağu</code><br/>
Bilgili hakîm çok güzel söylemiş, hakimlerin sözüne itibâr etmek gerekir.
</li>
<li><code>
Kiçigke uluğluk uluğdın kelir, uluğka tapınsa kiçig kut alır</code><br/>
Küçüğe büyüklük büyükten gelir, büyüğe hizmet ederse, küçük saadete ulaşır.
</li>
<li><code>
Uluğlar sözin tut yumuş kıl yügür, uluğ sözi tutsa tilekke tegir</code><br/>
Büyüklerin sözünü dinle, hizmetlerine koş, büyüklerin sözünü tutan, arzusuna erişir.
</li>
<li><code>
Uluğlar kut ol kör tilese kutuğ, tapınğıl tapuğka-turur kut tutuğ</code><br/>
Büyükler ikbâldir, ikbâle kavuşmak istersen, hizmet et, ikbâl için rehin olarak hizmet vermelidir.
</li>
<li><code>
Takı bir saña teñ tuş ol ay kadaş, yıratsa yağı ol yağutsa adaş</code><br/>
Ey kardeş, bir de sana denk ve akran olanlar vardır, onları kendinden uzaklaştırırsan, sana düşman, yaklaştırırsan, dost olurlar.
</li>
<li><code>
İşiñ hem tuşuñ bu katılğu kişi, yanutka yanut kıl işiñe tuşı</code><br/>
Derece itibârı ile sana denk olan bu insanlar aralarına karışacağın kimselerdir, onların hareket ve muamelelerine karşılık, sen de aynı muameleyi göster.
</li>
<li><code>
Takı bir seniñde basa ol kiçig, bularnıñ bile ol açığ ya süçig</code><br/>
Biri de senden sonra gelen küçüklerdir, hayatın acı ve tatlı anları bunlar ile birlikte duyulur.
</li>
<li><code>
Basıtma katığlan kiçigke özüñ, tilin oynamağıl tıda tut sözüg</code><br/>
Gayret et, küçüklerin sana tahakküme kalkışmalarına meydan verme, onlarla ağız şakası yapma, diline hâkim ol.
</li>
<li><code>
Tapuğ kılsa bir neñ yazuk kılsa ur, yava ıdma boşlağ işin aytu tur</code><br/>
Bunlar hizmet ederken, her hangi bir şeyde yanlışlık yaparlarsa, cezalandır, onları başı-boş bırakma, işlerini dâima murakabe et.
</li>
<li><code>
Adaş koldaş ardaş kalın tut katıl, kalın bolsa koldaş öger tegme til</code><br/>
Çok dost, ahbap ve arkadaş edinmeğe çalış ve onlar ile sık-sık görüş, ahbapların çok olursa, her kes seni medheder.
</li>
<li><code>
Yağı kılma özke kişig bilmedi, yağlığ kişiler sevinç bulmadı</code><br/>
İnsanları bilmeyerek kendine düşman etme, düşmanı olan insanlar sevinç yüzü görmezler.
</li>
<li><code>
Neçe az yağı erse yası telim, yağıda asığ bar tep aymaz tilim</code><br/>
Düşman ne kadar az olursa-olsun, zararı çoktur, düşmanda fayda olduğunu söylemeğe dilim varmaz.
</li>
<li><code>
Negü ter eşitgil ay köñli oduğ, yağı yası tegrüp tokımış yoduğ</code><br/>
Ey uyanık gönüllü insan, dinle, düşman yüzünden ziyan görmüş olan insan ne der.
</li>
<li><code>
Bir ök erse düşmân miñ ol yaslıkı, miñin dôstuñ erse bir ol azlıkı</code><br/>
Düşman biricik de olsa, onun zararı bindir, binlerce dostun olsa bile, dâima bir tanesi eksiktir.
</li>
<li><code>
Kişi düşmânındın asığ kılmadı, kalı kıldı erse özi uzlukı</code><br/>
insan düşmanından fayda görmemiştir, eğer görmüş ise, bu ancak kendi mahareti sayesinde olmuştur.
</li>
<li><code>
Negü teg kılınsa saña koldaşıñ, sen andağ kılınğıl sevinsü işiñ</code><br/>
Arkadaşın sana nasıl muamele ederse, sen de ona öyle muamele et, sevinsin.
</li>
<li><code>
Özüñke teñeşi tutunğıl adaş, teñeşlig teñeşi bile ol tüdeş</code><br/>
Kendine denk olan kimseyi ahbap edin, insan ancak kendisine denk olan ile hem-renk olabilir.
</li>
<li><code>
İsiz iş tutunma yırak tur teze, isiz iş azıtur seni yol öze</code><br/>
Kötüyü arkadaş edinme, ondan uzak dur, kaç, kötü arkadaş seni yolundan şaşırtır.
</li>
<li><code>
Özüñ edgü atlığ bolayın tese, isizke katılma katığlan usa</code><br/>
Sen iyi nâm kazanmak istersen, elinden geldiği kadar, kötüler ile düşüp-kalkmamağa gayret et.
</li>
<li><code>
Kamuğ neñni kördüm öz ügrün yorır, kişi yılkı kuş kurt öz ügrin bilir</code><br/>
Nereye baktım ise, her mahlûkun kendi hem-cinsi ile gezdiğini gördüm, insan, hayvan, kuş-kurt hem-cinsini bilir.
</li>
<li><code>
Negü ter eşitgil ay ilçi başı, sınap edgü isiz keçürmiş yaşı</code><br/>
iyi ve kötüyü tecrübe ile hayatını geçirmiş olan büyük hükümdar ne der, dinle.
</li>
<li><code>
Sığırçuknı kördüm uçar kak ara, teñin baktım erse ikigü kara</code><br/>
Sığırcığı gördüm, kaklar arasında uçar, arkadaşlarına bakınca, gördüm ki, ikisi de karadır.
</li>
<li><code>
Kuğuka katılmaz körü tur yuğak, kara kuş ürüñ kuş bile ked yırak</code><br/>
Dikkat edersen, yugak kuğuya katılmaz, ak-kuş ile kara-kuş birbirinden çok uzaktır.
</li>
<li><code>
Uçar kuş işin bildi tuttı ügür, kişi sen katılğu kişigni üdür</code><br/>
Uçar kuş bile eşini bilir ve sürüsünü bulur, sen insansın, içine karışacağın adamları seç.
</li>
<li><code>
İki törlüg ol bu yakınlık işi, bu iki üçün dôst tutar ol kişi</code><br/>
Yakınlıktan aranılan şey iki türlü olur, bu iki şey için insan dost edinir.
</li>
<li><code>
Biregü tutar iş kişig teñrilik, bu işlik içinde yok ol egrilik</code><br/>
Biri, her türlü menfaat dışında, ilâhî bir sevgi ile arkadaş edinir, bu arkadaşlık içinde sadakatsizlik hâtıra gelmez.
</li>
<li><code>
Takı bir tutar iş öz asğı üçün, bu işlik tüp ükmez bolur ol küçün</code><br/>
Biri de kendi menfaati için arkadaş edinir, bu arkadaşlık zorakidir ve hiç bir vakit esaslı olmaz.
</li>
<li><code>
Kalı teñrilik iş tutunsa özüñ, yükin yüd açığ kılma tügme yüzüñ</code><br/>
Eğer sen menfaatsiz ve ilâhî bir sevgi ile arkadaş edinmek istersen, onun yükünü yüklen, hiç bir vakit yüzünü ekşitme ve kaşlarını çatma.
</li>
<li><code>
Munıñ asğı munda tileme serin, bu asğıñ bayat birge anda yarın</code><br/>
Bunun faydasını burada arama, sabırlı ol, bunun ecrini yarın orada Tanrı verecektir.
</li>
<li><code>
Apañ dünyâ asğı üçün erse iş, bu işke katılma katılsa se şeş</code><br/>
Eğer dostluk dünya menfaati için ise, onlar ile arkadaşlık etme, eğer etmiş isen, ayrıl.
</li>
<li><code>
Negü ter eşitgil adaş tutmış er, adaş asğı yası sınap bilmiş er</code><br/>
Dost edinmiş olan ve dostluğun fayda ve zararlarını tecrübe ile bilen insan ne der, dinle.
</li>
<li><code>
Adaşığ asığ yas içinde sına, bu yerde adak tikse bek tut sene</code><br/>
Dostu menfaat ve zarar içinde tecrübe et, eğer o bu hâllerde de dostluğuna devam ederse, ona sıkı yapış.
</li>
<li><code>
Adaş köñli bilmek tilese özüñ, buşurğıl sözün sen yeme tüg yüzüñ</code><br/>
Dostun içini öğrenmek istersen, sen onu sözle hiddetlendir ve ona kaşlarını çat.
</li>
<li><code>
Sever sevmezin sen bileyin tese, sevügrek neñin kol ukulğay basa</code><br/>
Seni sevip-sevmediğini anlamak istersen, ondan çok sevdiği bir şeyini iste, derhâl anlaşılır.
</li>
<li><code>
Kaşın tügmese ol bu iki yirig, bu cân birle tüz tutğu uş bu erig</code><br/>
Eğer bunların her ikisinde de infial göstermezse, bu insanı canın gibi aziz tut.
</li>
<li><code>
Ozunçı kişike katılma yıra, ozunçı tilinde küyer ot kör e</code><br/>
Müfterilere katılma, onlardan uzak dur, müfterinin dilinde yanar ateş vardır.
</li>
<li><code>
Ozundın kopar ol ajun bulğakı, ozunçı başın kes ay ersig akı</code><br/>
Dünya karışıklığı iftiradan kopar, ey merd cömert, müfterinin başını kes.
</li>
<li><code>
Yana umduçı birle bolma yağuk, seziksiz saña bu yağı bolğay ok</code><br/>
Bir de menfaat-perest insana yakın durma, o sana, şüphesiz, düşman olacaktır.
</li>
<li><code>
Kalı umdusın bulsa ol umduçı, atağay seni ol ini ya eçi</code><br/>
Eğer menfaat-perest insan umduğunu bulursa, sana büyük veya küçük kardeş gibi muamele eder.
</li>
<li><code>
Kalı bulmasa ol evürgey yüzin, toğup körmedük teg yıratğay özin</code><br/>
Eğer bulamazsa, senden yüz çevirir, seni hiç görmemiş gibi davranır ve senden uzaklaşır.
</li>
<li><code>
Adaş koldaş ardaş tutun umdusuz, ınanğıl añar sen tiril kadğusuz</code><br/>
Menfaat gözetmeyen dost, ahbap ve arkadaş edinmeğe çalış, onlara inan ve kaygısız yaşa.
</li>
<li><code>
Adaş koldaş ardaş sevinç kadğuda, tusulur kişike isiz edgüde</code><br/>
Dost, ahbap ve arkadaş sevinç ve kaygıda, iyi ve kötü zamanlarda insana faydalı olan kimselerdir.
</li>
<li><code>
Sevigli üküşrek tilese özüñ, tuz etmek yitürgil açuk tut yüzüñ</code><br/>
Seni daha çok sevmelerini istersen, onlara tuz-ekmek yedir ve her vakit güler yüz göster.
</li>
<li><code>
Bu iki kılıkka isinür kişi, isiz edgüde bu kılur öz işi</code><br/>
Bu iki hareket insanı kendine ısındırır, o da iyi ve kötü anlarda kendisinin üzerine düşen vazifeyi yapar.
</li>
<li><code>
Muñar meñzetü sözlemiş söz bilig, bu söz işke tutğıl ay kılkı silig</code><br/>
Bilgi buna benzer bir söz söylemiştir, ey temiz tabiatli insan, sen buna göre hareket etmeğe çalış.
</li>
<li><code>
Tuz etmek yetürgil kişike küle, yüzüñni yaruk tut süçig söz bile</code><br/>
İnsanlara güler yüz göster ve onlara tatlı sözle tuz-ekmek yedir.
</li>
<li><code>
Kişig kul kılığlı bu iki kılınç, adın bulmadım men bulunsa tile</code><br/>
İnsanları kul yapan bu iki harekettir, ben başkasını bulamadım, varsa, sen bul.
</li>
<li><code>
İki törlüg ol kör yeme ol yağı, yağı bolsa erke yadıldı ağı</code><br/>
Düşman da iki türlü olur, bir insanın düşmanı olursa, kendisine tuzak kurulmuş demektir.
</li>
<li><code>
Biri teñrilik ol yağı boldaçı, bu kâfir yağılar yağı ol tuçı</code><br/>
Düşmanlardan biri din düşmanıdır, bu kâfir düşman her vakit düşmandır.
</li>
<li><code>
Takı bir yağılık asığ yas üçün, bolur bu yağılık kılur er öçün</code><br/>
Bir de menfaat yüzünden düşmanlık olur, bu düşmanlığı insan intikam hissi ile yapar.
</li>
<li><code>
Yağılağu kâfir yağısın katığ, yuluğla bu işke et öz kıl satığ</code><br/>
Kâfir düşmanla amansız mücâdele etmelidir, bu işe, gönüllü olarak, kendini feda et.
</li>
<li><code>
Asığ yas üçün bolsa emdi yağı, añar kod ol asğıñ yaraş ay ağı</code><br/>
Sana bir kimse menfaat için düşman olursa, ey cömert, sen kendi menfaatinden vaz geç ve onunla barış.
</li>
<li><code>
Yağıka asığ kılsa boldı yağuk, yağı yası kılğay kör asğı anuk</code><br/>
Düşmanın menfaati te'min edilirse, o sana yaklaşır, böylece onun zararı yerine, sana faydası dokunur.
</li>
<li><code>
Katığlan yağıñnı yakın kıl yaraş, selâmet tirilgil esen bolğa baş</code><br/>
Düşmanını dost etmeğe gayret et, onunla barışarak, emniyet ve huzur içinde yaşa.
</li>
<li><code>
Yağıda asığ yok yetürgil bilig, asığ bolmaz işke tegürme elig</code><br/>
Bir kimse ile düşman olmakta hiç bir fayda yoktur, bunu iyice bil, faydası olmayan işe el sürme.
</li>
<li><code>
Tapuğ öz kılın kılma özke yağı, yağılığ kişike kopar miñ çoğı</code><br/>
Sen hizmette kusur etme, kendine düşman edinme, düşmanı olan kimsenin başı bin türlü derde girer.
</li>
<li><code>
Adaş tut kişide talusın kedin, yavuz bolsa iş tuş ökünç yer kedin</code><br/>
iyi ve seçkin kimseleri ahbap edin, insanın eşi ve arkadaşı kötü olursa, sonunda peşiman olur.
</li>
<li><code>
Talu er tilese yakın tutğuka, iki törlüg ol bu tilek bulğuka</code><br/>
Yakınlık göstermek için seçkin bir kimse dilersen, bu arzuna iki türlü insanla erişebilirsin.
</li>
<li><code>
Biri aslı edgü kişi üdrümi, bulunsa adaş tut ay er ködrümi</code><br/>
Biri aslında-esâsında iyi ve insanların seçkini olan bir kimsedir, bulursan, onu arkadaş edin, ey olgun insan.
</li>
<li><code>
Takı bir sakınuk bayatığ bilir, kişi ol kişilik munıñdın kelir</code><br/>
Biri takva sahibi ve Tanrıyı bilen kimsedir, her türlü insanlık ondan gelir.
</li>
<li><code>
Yakınlık bu iki kişi birle tut, bulardın saña teggey edgü yanut</code><br/>
Bu iki türlü insana yakınlık gösterir, bunlar senin dostluğuna dâima iyilik ile mukabele ederler.
</li>
<li><code>
İsizke çavıkmış kişidin yıra, bu yañlığ kişiler kılınçı kara</code><br/>
Kötülükleri ile şöhret bulan kimselerden uzak dur, böyle kimseler kara huylu insanlardır.
</li>
<li><code>
Karaka yağuma ay kılkı ürüñ, ürüñke kara terk yukar ol körüñ</code><br/>
Ey ak-pâk tabiatlı insan, sen karaya yaklaşma, dikkat et, beyaza siyah çabuk bulaşır.
</li>
<li><code>
Ne edgü bilig berdi bilge öge, biliglig okısa sakınğa öge</code><br/>
Alim müşavir ne güzel bilgi vermiş, bilgili bunu okursa, düşünür ve daha ihtiyatlı olur.
</li>
<li><code>
İsizke katılma ay edgü kişi, isiz bolğa kılkıñ ol isiz tuşı</code><br/>
Ey iyi insan, kötüye katılma, o kötünün tabiati gibi, seninki de kötü olur.
</li>
<li><code>
Yavuzka yağuma ay üdrüm talu, yavuz bolğa atıñ irilgey tolu</code><br/>
Ey seçkin, güzide insan, kötüye yaklaşma, adın kötü olur ve saadetine halel gelir.
</li>
<li><code>
Yarağsız kişike yorıma yaka, yarağsız saña kelge tutğa yaka</code><br/>
Münasebetsiz kimselere yakın gitme, yoksa onlar da sana gelir ve yakanı bırakmazlar.
</li>
<li><code>
Üküş kördüm edgü atanmış kişi, isizke katıldı buzuldı işi</code><br/>
îyi nâm ile tanınmış bir çok kimseleri gördüm, kötü insanlar ile karışınca, işleri bozuldu.
</li>
<li><code>
Telim kördüm edgüg isiz iş üçün, yoduğka ilindi yokadlı küçün</code><br/>
Kötü arkadaş yüzünden zarar gören ve zorla adı-sanı silinip-giden iyiler çok gördüm.
</li>
<li><code>
Bu begler evi atı karşı-turur, bu karşı içindeki karşı-turur</code><br/>
Bu beyler evine saray ( karşı ) derler, bu saray içindekiler her vakit birbirlerine karşı gelirler.
</li>
<li><code>
Tepizlik bolur bu kapuğda üküş, tepiz kayda erse tütüş ol uruş</code><br/>
Bu saray kapısında birbirini çekememek çok olur, nerede çekememek olursa, orada kavga eksik olmaz.
</li>
<li><code>
Seniñde uluğuñ seni tepsegey, uçuz bolğa özüñ ökünçler yegey</code><br/>
Senden büyükler seni çekemezler, sen de itibardan düşer ve peşiman olursun.
</li>
<li><code>
Yeme tepsegey kör saña teñ tuşuñ, körülmege edgüñ tünergey künüñ</code><br/>
Seninle müsâvî derecede olanlar da seni çekemezler, yapmış olduğun iyilikler görülmez ve günün geceye döner.
</li>
<li><code>
Seniñde kiçigiñ saña tapsula, tilemegey edgüñ tepizlik bile</code><br/>
Senden küçükler sana haset ederler, çekememezlik yüzünden, senin iyiliğini istemezler.
</li>
<li><code>
Bu yañlığ üçün karşı karşı bolur, ikigün karışsa birisi ölür</code><br/>
Böyle olduğu için saraydaki insanlar birbirine karşı olurlar, bunlardan ikisi birbirlerine karşı gelirse, biri ölür.
</li>
<li><code>
Katığlan sen emdi ay köñlüm küni, kişig tepsemegil yorığıl köni</code><br/>
Ey gönülümün güneşi, sen şimdi insanlara karşı hasûd olmamağa ve doğruluktan ayrılmamağa çalış.
</li>
<li><code>
Tepizlik ig ol bir otatğu uzun, yemişi anı yer sızar bu özün</code><br/>
Çekememek bir hastalıktır ve uzun bir tedaviye muhtacdır, onun yediği kendisini yer ve o kendi-kendisini eritir.
</li>
<li><code>
Bayat hükmi ol barça edgü isiz, bayat berse tepsep tıdumaz tepiz</code><br/>
iyilik ve kötülük hep Tanrı hükmüdür, Tanrı verirse, çekemeyen insan hased ile ona mâni olamaz.
</li>
<li><code>
Negü asğı ötrü kişig tepsemek, kişig tepsegüçi soñı iglemek</code><br/>
Böyle olunca, insanları çekememenin ne faydası var, insanları çekemeyen kimsenin sonu hastalıktır.
</li>
<li><code>
Uğınça kamuğka özüñ edgü kıl, saña edgü bolğay sezik tutmağıl</code><br/>
Gücün yettiği kadar her kese iyilik et, hiç şüphe etme, sana bundan ancak iyilik gelir.
</li>
<li><code>
Sevinç bolsa kimke özüñ sevnü ber, sakınç kadğu tegse yeme saknu ber</code><br/>
Birinin sevinci varsa, buna sen de sevin, o keder ve kaygıya düşerse, sen de kederlen.
</li>
<li><code>
Atıñ edgü bolğay seni sevgeler, saña katlayın tep tüzü ivgeler</code><br/>
Böylece adın iyi olur, insanlar da seni severler ve her kes seninle dost olmağa can atar.
</li>
<li><code>
Yağı kılma özke katığlan kadaş, neçe tutğıl emdi kadaş ya adaş</code><br/>
Kardeşim, ne kadar çok kardeş veya dost edinirsen-edin, yalnız kendine düşman edinmemeğe gayret et.
</li>
<li><code>
Kalı bolsa emdi saña bir yağı, osal bolmağıl sen anuk tut ağı</code><br/>
Eğer sana biri düşman olursa, gafil olma, sen de ona karşı ağını hazır tut.
</li>
<li><code>
Negü ter eşitgil yağılamış er, yağısı özele elig bulmış er</code><br/>
Düşmanla çarpışmış ve düşmanını alt etmiş olan insan ne der, dinle.
</li>
<li><code>
Usanma yağıka yakın turma kit, yağığ sen usandur anı torka yet</code><br/>
Gâfıl olma, düşmana yakın durma, uzaklaş, düşmanı sen gafil avla ve onu tuzağa düşürmeğe bak.
</li>
<li><code>
Sınama yağığ sen bedük bil uluğ, tayaklık yağıka temür kalkan et</code><br/>
Düşmanı deneme, sen onu büyük ve kuvvetli bil, elinde sopa olan düşmana karşı sen demir kalkan hazırla.
</li>
<li><code>
Bu iş tuş yükin yüd sıma köñlini, sözümni unıtma küdezgil munı</code><br/>
Eş ve arkadaşlarının yükünü yüklen, gönüllerini kırma, sözünü unutma, bunu dâima göz önünde tut.
</li>
<li><code>
Yağı bolsa işiñ öñer cânıña, ya tirmiş yumıtmış anuk mâlıña</code><br/>
Eğer arkadaşın sana düşman olursa, o senin canına yahut toplayıp biriktirdığin malına kasdeder.
</li>
<li><code>
İçiñni taşıñnı adaşıñ bilir, bu iç taş biligli kişi neñ alır</code><br/>
Arkadaşın senin içini-dışını bilir, bu içi-dışı bilen insan senden bir çok şeyler koparır.
</li>
<li><code>
Tilese neñiñe tegürgey elig, tilese cânıñka yetürgey yilig</code><br/>
O isterse, senin malına el uzatır, isterse, canını ilik ile besler.
</li>
<li><code>
Özüñni negü teg küdezse özüñ, işiñni anı teg küdez kes sözüg</code><br/>
Sen kendini nasıl gözetirsen, arkadaşını da öyle gözet, sözü uzatma.
</li>
<li><code>
Adaş tutmak âsân küdezmeki sarp, yağı bolmak âsân yaraşmakı sarp</code><br/>
Dost edinmek kolay, fakat dostluğu muhafaza etmek güç, düşman olmak kolay, fakat barışmak güçtür.
</li>
<li><code>
Yağıñ boldı erse et öz cân küdez, yağılığ kişiler kutulmakı az</code><br/>
Düşmanın varsa, canını ve tenini koru, düşmanı olan insanların kurtulması güçtür.
</li>
<li><code>
İki törlüg erke katılma yıra, katıldıñmu bulğak kopurğay kör e</code><br/>
Şu iki türlü kimse ile münâsebette bulunma, onlardan uzak dur, eğer onlara karışırsan, bakarsın, karışıklık çıkarırlar.
</li>
<li><code>
Birisi ozunçı yoñağ kılğuçı, biri iki yüzlüg kişi umduçı</code><br/>
Biri müfteridir, gammazlık eden adamdır, biri iki yüzlü, menfaatperest kimsedir.
</li>
<li><code>
Yeme tutma borçı kişig sen adaş, vefâ kılmağay ol köñül kılğa baş</code><br/>
Bir de içkiye düşkün kimseyi kendine arkadaş edinme, o sana vefa göstermez, ancak kalbini kırar.
</li>
<li><code>
Öz asğı tiler dôstka berme köñül, asığ bulmasa boldı düşmân tüñül</code><br/>
Yalnız kendi menfaatini gözeten dosta gönül bağlama, fayda görmezse, sana düşman olur, ondan vaz geç.
</li>
<li><code>
Yakınlık kılu tursu tese özün, bulıp koltğu kolma bolu bir sözün</code><br/>
İnsanların sana her vakit yakınlık göstermelerini istersen, onlardan hiç bir istekte bulunma ve onların suyuna git.
</li>
<li><code>
Sevinçin tiriglik bulayın tese, kişig tepsemegil katığlan usa</code><br/>
Hayatını sevinç içinde geçirmek istersen, mümkünse, insanlara hased etmemeğe gayret et.
</li>
<li><code>
Yağığ kul kılayın tese sen tükel, töküp ıd sav altun sunup tut sakal</code><br/>
Düşmanlarını kendine râm etmek istersen, saf altın dök ve onların sakalını eline al.
</li>
<li><code>
Yakınığ yıratmak tilese özüñ, negü kolsa berme irig tut sözüg</code><br/>
Yanındakini kendinden uzaklaştırmak istersen, ona istediğini verme ve onunla bir az kaba konuş.
</li>
<li><code>
Tiriglik uzunın tiler erse sen, akı bol tuz etmek yetür usa sen</code><br/>
Eğer uzun ömür dilersen, cömert ol, başkalarından mümkün mertebe tuz-ekmeği esirgeme.
</li>
<li><code>
Kamuğka sevitmek tilese özüñ, köñül til biriktür süçig tut sözüg</code><br/>
Kendini her kese sevdirmek istersen, sözün ve fikrin birbirine uygun ve dilin tatlı olsun.
</li>
<li><code>
Ağırlık bulayın tese sen özün, ağırla kişig sen ay kılkı tüzün</code><br/>
Sen kendine hürmet edilmesini istersen, başkalarına hürmet et, ey yumuşak huylu insan.
</li>
<li><code>
Tükel bay bolayın tese belgülüg, barıña tapı bol kötürdüñ ülüg</code><br/>
Her bakımdan tam zengin olmak istersen, kanaatkar ol, böylece kendi nasibini elde etmiş olursun.
</li>
<li><code>
Kişi tutçı ögmek tilese özüñ, kılınç edgü tutğıl yaruk tut yüzüñ</code><br/>
İnsanların seni her vakit eğmelerini istersen, onlara karşı iyi ol ve güler yüzle muamele et.
</li>
<li><code>
Bu yañlığ bolur ol kişi aslısı, kişike kişilik kişi belgüsi</code><br/>
Asıl insan böyle olur, insana karşı insanlık göstermek insanlık şiarıdır.
</li>
<li><code>
Kişi aslı bilmek tilese özüñ, kılınçında körgil açılğay sözüg</code><br/>
Bir kimsenin aslını öğrenmek istersen, onun hareketine bak, hemen anlaşılır.
</li>
<li><code>
İdi yakşı aymış bu beyt ayğuçı, sözin mani birle tanuk kılğuçı</code><br/>
Şu beyti söyleyen, sözü ve mânasını birbirine şahit gösteren insan çok güzel söylemiş.
</li>
<li><code>
Kişi aslı bilmek tilese açuk, köñül til kılınçı bu işke tanuk</code><br/>
İnsanın aslını açık olarak bilmek istersen, dikkat et, onun düşüncesi, sözü ve hareketi buna şahittir.
</li>
<li><code>
Kılınç edgü bolsa köñül til köni, tüpi aslıña bu tanuk ol anuk</code><br/>
Hareketi iyi, düşüncesi ve sözü doğru ise, bu onun aslına-esâsına derhâl şehâdet eder.
</li>
<li><code>
Otunka katılma ay aslı arığ, yüzüñnüñ suvın eltge sendin arığ</code><br/>
Adî kimselere katılma, ey temiz asıllı insan, onlar sende hiç yüz suyu bırakmazlar.
</li>
<li><code>
Negü ter eşitgil törülüg kişi, otundın yıramış ukuşluğ başı</code><br/>
Kendisini bu nevi âdî ve küstah kimselerden uzak tutan, akıl ye terbiye bakımından ileri gelen insan ne der, dinle.
</li>
<li><code>
Otunka katılma silig bol amul, tütüş aslı barça otundın oğul</code><br/>
Küstah kimselere katılma, temiz ve halım ol, ey oğul, bütün kavgalara bu küstahlar sebep olurlar.
</li>
<li><code>
Buşı birle bolma yeme ked yakın, kalı buşsa buzğay yakınlık hakın</code><br/>
Bir de celalli kimse ile pek yakın olma, eğer hiddetlenirse, yakınlık hakkını ayak altına alır.
</li>
<li><code>
Köñül sırrı açma sözüg tegmeke, kalı açtıñ erse özüñ emgek e</code><br/>
Gönül sırrını ve sözünü her kese açma, eğer açarsan, kendin zahmete düşersin.
</li>
<li><code>
Yakınlık tilese tuçı üstikü, kötürgil tamanı tirilgil bökü</code><br/>
Dâima artan bir yakınlık görmek istersen, tamahkârlığı ortadan kaldır, ona her yerde manî ol.
</li>
<li><code>
Kalı kolsa sen tutçı meñziñ kızıl, köni bol kutulduñ sen inçin tiril</code><br/>
Eğer yüzünün dâima gülmesini istersen, doğru ol, endişesiz ve huzur içinde yaşa.
</li>
<li><code>
Uzunluk tilese özüñ hem sözüg, elig kısğa tutğıl kutuldı özüñ</code><br/>
Hem kendinin hem sözünün nüfuzunu kırmamak istersen, her işe müdâhale etme, bu suretle onu te'min etmiş olursun.
</li>
<li><code>
Yüzüñ tutçı suvluğ tutayın tese, tilin sözleme sözni yalğan usa</code><br/>
Her vakit şeref ve itibarını muhafaza etmek istersen, ağzından yalan söz çıkarmamağa gayret et.
</li>
<li><code>
Kayu yerde devlet kötürse başı, bolu ber añar sen ay edgü kişi</code><br/>
Nerede ikbâl başını yükseltirse, ey iyi insan, sen derhâl onun suyuna git.
</li>
<li><code>
Öçeşme bu devlet bile sen yaraş, yaraşmazsa devlet ağu kılğa aş</code><br/>
Sen ikbâl ile mücâdeleye kalkma, onunla anlaş, anlaşamazsan, o sana yediğin yemeği zehir eder.
</li>
<li><code>
Kalı kolsa sen söz yorık bolğusın, ayıttukta sözle köni bolsu çın</code><br/>
Eğer sözünün dâima nafiz ve müessir olmasını istiyorsan, sordukları vakit söyle ve sözün doğru, dürüst olsun.
</li>
<li><code>
Kuruğ sözleme sen kişig soñdama, uşak söz ederme yeme kikneme</code><br/>
Boş söz konuşma, insanları çekiştirme, dedi-koduya uyma ve kendin de dedi-kodu yaparak, fitne uyandırma.
</li>
<li><code>
Tüpi yıl-turur söz köñül ağrıtur, köñül ağrısa er seni yavrıtur</code><br/>
Söz her şeyi alt-üst eden bir rüzgârdır, kalbi sızlatır, kalbi sızlayan kimse seni mahvedebilir.
</li>
<li><code>
Özüñde uluğka tilin özneme, cevâb kılğu yerde irig sözleme</code><br/>
Kendinden büyüklerin sözüne karşı gelme, cevap vermek icap ettiği zaman, kaba söz söyleme.
</li>
<li><code>
Uluğuğ ağırla küdez hürmeti, uluğluk saña kelgey yukğay kutı</code><br/>
Büyüklere saygı göster, hürmette kusur etme, böylece sen de yükselirsin, onların saadeti sana da bulaşır.
</li>
<li><code>
Saña teñ tuşuñ birle eltiş barış, katılğıl karılğıl alış hem beriş</code><br/>
Sen kendi akranlarını sık-sık ziyaret et, onlara katıl ve onlar ile münâsebetini kesme.
</li>
<li><code>
Ağırla seni ol ağırlasa çın, uçuzla uçuzlasa barma yakın</code><br/>
Sana gerçekten hürmet gösterenlere sen de hürmet et, saygısızları sen de sayma ve onlara yakın durma.
</li>
<li><code>
Negü teg kılınsa sen andağ kılın, süçig sözlese söz süçig bol tilin</code><br/>
Onlar nasıl hareket ederlerse, sen de öyle yap, tatlı söz söyleyenlere sen de tatlı dil ile mukabele et.
</li>
<li><code>
Kamuğ edgüke bol sen edgü kişi, isizke isiz bol ol isiz tuşı</code><br/>
İyilere karşı dâima iyi insan ol, kötülere karşı da, kötülükleri derecesinde, kötü ol.
</li>
<li><code>
İdi yakşı aymış törü bilmiş er, törü öñdi birle bodun tüzmiş er</code><br/>
Töreyi bilen, töre ve kanun ile halkı idare eden insan çok iyi söylemiş.
</li>
<li><code>
Seni siz teseler anı siz tegil, takı anda yegrek yanut sözlegil</code><br/>
Sana "siz" diyenlere sen de "siz" tâbirini kullan, mukabelede dâima karşındakinden daha nâzik davran.
</li>
<li><code>
Kaya yañkusındın kodı bolmağıl, seni sen teseler anı senlegil</code><br/>
Kaya yankısından daha aşağı kalma, sana "sen" diyenleri sen de senle.
</li>
<li><code>
Bu yañlığ bolur kör er at suhbeti, katılmak tilese emi bu otı</code><br/>
Hizmetkârlar ile münâsebet böyle olur, onlar arasında yaşamak istersen, devası ve çâresi budur.
</li>
<li><code>
Ayu berdim emdi eşitti özüñ, köñülke alınğıl uzatma sözüg</code><br/>
İşte ben söyledim, sen dinledin, bunlar hatırında bulunsun, işte bu kadar.
<br/><br/>
<code>
Odgurmış suali Öğdülmişke</code><br/>
ODGURMIŞ'IN ÖĞDÜLMİŞ'E SUÂLİ
</li>
<li><code>
Yanut berdi odğırmış aydı bu söz, eşittim men emdi ayâ köñli tüz</code><br/>
Odgurmış cevap verdi ve:— Bu sözleri dinledim, ey temiz kalpli insan — dedi —
</li>
<li><code>
Munıñda adın ma takı bar sözüm, anı ma ayu ber ay körklüg yüzüm</code><br/>
Bundan başka bir sözüm daha var, ey güzel yüzlüm, onu da bana söyleyiver.
</li>
<li><code>
Bu kün bu özüm kend uluşka kirip, katılğu karılğu bodunka yorıp</code><br/>
Bugün kendim kasaba ve şehre gidersem, halk arasına karışmak ve onlar ile birlikte yaşamak icap eder.
</li>
<li><code>
Negü teg yorığu olarnıñ bile, munı ma ayu ber maña söz ula</code><br/>
Onlar ile nasıl bir münâsebet kurmalıyım, söz açılmışken, bunu da bana anlat.
<br/><br/>
<code>
Öğdülmiş cevabı Odgurmışka</code><br/>
ÖĞDÜLMİŞ'İN ODGURMIŞ'A CEVABI
</li>
<li><code>
Yanut berdi ögdülmiş aydı bu söz, kereklig erür çın ayâ kılkı tüz</code><br/>
Öğdülmiş cevap verdi:— Bu söz, ey temiz kalpli insan, gerçekten lüzumlu bir sözdür — dedi —
</li>
<li><code>
Kerek bolğu sözni ayıttıñ maña, ayayın eşitgil munı men saña</code><br/>
İleride sana lüzumlu olacak bir meseleyi bana sordun, dinle, ben şimdi sana söyleyeyim.
</li>
</ol>
</div>
<div class="footer">
<a href="../icerik.html">içerik</a> | <a href="../iletisim.html">iletişim</a>
</div>

</body>
</html>
<!-- Google tag (gtag.js) -->
<script async="" src="https://www.googletagmanager.com/gtag/js?id=G-XB6M7JR5GW"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-XB6M7JR5GW');
</script>
