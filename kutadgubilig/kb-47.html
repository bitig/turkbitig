<!DOCTYPE html>

<html>
  <head><style>body {display: none;</style>
    <meta content="text/html; charset=utf-8" http-equiv="content-type"/>
    <meta content="width=device-width, initial-scale=1.0" name="viewport"/>
    <link rel="stylesheet" href="../base.css"/>
    <link rel="stylesheet" href="../dark.css"/>
    <link rel="stylesheet" href="../light.css"/>
    <link id="theme-style" rel="stylesheet" href="../style.css">
    <link href="../../favicon.ico" rel="shortcut icon" type="image/png"/>

    <title>Öğdülmiş Odgurmış'a Beylere Hizmet Etmenin Usûl Ve Nizâmını Söyler</title>

  </head>
<body>

<div class="header"><div><a href="../"><img class="logo" alt="Türk Bitig" src="../logo.png" /></a><a class="turkbitig" href="../">Türk Bitig</a></div></div>

<div class="sitenav">

<div class="tabs">
  <a href="../menu.html">&nbsp;&#9776;&nbsp;</a>
<a class="parent" href="./">Kutadgu Bilig</a>
</div>

</div>

<div class="content">

<h2>Öğdülmiş Odgurmış'a Beylere Hizmet Etmenin Usûl Ve Nizâmını Söyler</h2>
<ol>
<li><code>
Öğdülmiş Odgurmışka Beglerke Tapınmak Törüsin Tokusın Ayur</code><br/>
Öğdülmiş Odgurmış'a Beylere Hizmet Etmenin Usûl Ve Nizâmını Söyler
</li>
<li><code>
İki törlüg ol bu tapuğçı kişi, tapuğ kılsa itlür küniñe işi</code><br/>
Bu hizmetkârlar iki türlü olur, hizmet ederlerse, işleri günden güne yoluna girer.
</li>
<li><code>
Biri oğlan erken tapuğka kirür, takı bir bedük bolsa ötrü kılur</code><br/>
Bunlardan biri— çocukken hizmete girer, biri — büyüdükten sonra bu işe intisap eder.
</li>
<li><code>
İkide talu edgüreki ol ol, kiçigde tapuğ kılsa bassa köñül</code><br/>
Bunlardan küçükken hizmete girip, benlik ve gururdan geçenler daha iyidir.
</li>
<li><code>
Neçe me bu kün söz saña aysa öz, kiçiglerke başlap ayayın bu söz</code><br/>
Her ne kadar bugün bunları sana anlatıyorsam da, sözlerimi küçükleri göz önünde bulundurarak, söyleyeceğim.
</li>
<li><code>
Sözüg örte tutsa soñı yeg bolur, kayu neñ yig erse tüpi ig bolur</code><br/>
Sözü kapalı tutarsan, sonu çiğlik olur, çiğ olan her şeyin altında zarar vardır.
</li>
<li><code>
Bışığlığ tilese bışurğu sözüg, bütünlük tilese bütürgü özüñ</code><br/>
Olgun olmasını istersen, sözü pişirmelisin, doğruluk dilersen, kendin doğru yoldan ayrılmamalısın.
</li>
<li><code>
Tapuğka açayın tese er kapuğ, kiçig oğlan erken kılınğu tapuğ</code><br/>
insan hizmet kapısını açmak isterse, küçük yaşta hizmete başlamalıdır.
</li>
<li><code>
Törü hem toku bilse tüzse yorık, kirü hem çıkabilse itse kılık</code><br/>
Töre ve usûlü öğrenmeli, hareketini düzeltmeli, giriş ve çıkış tarzlarını bilmeli, tavır ve hareketi edep dâiresinde olmalıdır.
</li>
<li><code>
Tapuğka erig bolsa erte turup, köñül til kiçig tutsa kodkı bolup</code><br/>
Erkenden kalkıp, hizmete hâzır bulunmalıdır, sözlerinde ve hareketlerinde mütevâzi olması lâzımdır.
</li>
<li><code>
Yumuşka erig bolsa yügrü turu, kulak köz yiti tutsa aşru körü</code><br/>
Her işi sür'atle ve vakfında yapmalı, işine iyice dikkat ederek, gözü ve kulağı tetikte bulunmalıdır.
</li>
<li><code>
Özinde uluğka tapuğ kılsa öz, tilin beklese ked katığ tutsa söz</code><br/>
Kendisinden büyüğe hizmet etmeli, dilini tutmasını bilmeli ve uluorta söz söylememelidir.
</li>
<li><code>
Tapuğuğ oñarsa bu yañlığ kiçig, begiñe yağudı oñardı keçig</code><br/>
Böyle bir genç hizmette başarı gösterirse, beyine yakın olur ve merhaleleri muvaffakiyetle geçer.
</li>
<li><code>
Kirür hem çıkar bolsa anda naru, ötünse ötüg sav törüçe körü</code><br/>
Bundan sonra girerken, çıkarken, dilek ve ricaları arzederken, usûlüne göre hareket etmelidir.
</li>
<li><code>
Kiçig kur bu yerke tege törçise, negüke yararın seçer beg basa</code><br/>
Küçük rütbeli kimseler bu mertebeye erişince, bey bundan sonra onların yapacakları işleri, tâyin eder.
</li>
<li><code>
Tapuğçı tetig erse kılkı bütün, ötügke yarar bu kopar terk kutun</code><br/>
Hizmetkâr akıllı ve dürüst tabiatlı olursa, o dilekleri hükümdara arz vazifesine yarar ve çabuk yükselip, ikbâle erer.
</li>
<li><code>
Atım ersig erse bolur ok yaçı, köni erse kılkı bolur tamğaçı</code><br/>
iyi nişancı ve cesur ise, o okçu ve yaycı olur, doğru tabiatli ise, mühürdar olur.
</li>
<li><code>
Kılınçı arığ erse körklüg yüzi, idişçi kılur beg ay köñli yazı</code><br/>
Tavrı, hareketi temiz ve güzel yüzlü ise, onu bey saki yapar, ey iyi kalpli insan.
</li>
<li><code>
Bitig bilse sakış ağıçı bolur, ukuş ög ked erse bitigçi bolur</code><br/>
Yazı ve hesap işlerini bilirse, hazinedar olur, anlayış ve zekâsı iyi ise, kâtip olur.
</li>
<li><code>
Bularda kayuka ulansa bu öz, idi korku aynu tapuğ kılğu uz</code><br/>
însan bunlardan hangisine erişirse-erişsin, çok dikkatli ve ihtiyatlı olmalı ve çok iyi hizmet etmelidir.
</li>
<li><code>
Negü ter eşitgil tapuğ kılğuçı, tapuğ yetrüp ötrü tilek bulğuçı</code><br/>
Hizmet eden ve hizmeti sayesinde dileğine kavuşan kimse ne der, dinle.
</li>
<li><code>
Yüz utru-turur bolsa begke özüñ, idi korku turğıl küdezgil közüñ</code><br/>
Beyin huzurunda bulunurken, çok dikkatli ol ve görülmeyecek şeylere bakma ve onları görme.
</li>
<li><code>
Kılınç it yorık tüz özñni küdez, köñül til köni tut kısurğıl sözüg</code><br/>
Hareketini doğrult, tavrını düzelt, kendini gözet, gönlün, dilin dürüst olsun, sözünü kısa kes.
</li>
<li><code>
Tapuğ birle itlür kamuğ törlüg iş, tapuğ birle kavşur saña edgü iş</code><br/>
Her türlü iş hizmet ile yoluna girer, hizmet sayesinde insan iyi arkadaşlara nail olur.
</li>
<li><code>
Negü edgü kolsa saña bu özüñ, tapuğ kıl tapuğuñ yarutğay yüzüñ</code><br/>
Her hangi bir iyiliğe nail olmak istersen, önce hizmet et, hizmetin senin yüzünü güldürür.
</li>
<li><code>
Kalı begke utru-turur erse sen, közüñ yerde tutğıl kulak törde sen</code><br/>
Beyin huzurunda bulunduğun zaman gözün yerde, kulağın baş-köşede olsun.
</li>
<li><code>
Elig kavşuru tut adakıñ tüze, bu oñ elgiñ urğıl sol elgiñ öze</code><br/>
Ellerini kavuştur, ayaklarını birbirine bitiştir, sağ elini sol elin üzerine koy.
</li>
<li><code>
Kapuğda kirürde oñuñ aşnu mañ, tilin yarlıkarda ögüñ birle añ</code><br/>
Kapıdan girerken, önce sağ ayağını at, sana emir buyurulurken, aklın, fikrin onda olsun.
</li>
<li><code>
Ötüg ötnür erken köni tut elig, iki tiz bile sök tüzün bol silig</code><br/>
Bir şey arzederken, ellerini aşağıya doğru sarkıt, iki diz üzerine çök, arzı ihlâs ve sükûn ile yap.
</li>
<li><code>
Kaya bakma anda solun ya oñun, özüñ eymenü tur eşit söz ögün</code><br/>
Huzurda iken, sağa veya sola bakınma, havf ve hürmet üzere ol, sözü dikkatle dinle.
</li>
<li><code>
Saña söz ayıtsa ötün söz çını, cevâb berse yarlığ tegürgil köni</code><br/>
Sana bir söz sorarsa, doğruyu söyle, cevap verirse, emrini sadâkatle yerine getir.
</li>
<li><code>
Süçig içme boşlağ yorıma yava, yarağsız yavuz işte kaçğıl eve</code><br/>
içki içme, faydasız ve boşu-boşuna dolaşma, yakışmayan ve fena işlerden derhâl uzaklaş.
</li>
<li><code>
Eşitmiş sözüg sen eşitmedük et, közüñ körmişin sen körünmedük et</code><br/>
İşittiğin sözleri işitmemiş gibi ol, gözünün gördüklerini görmemiş gibi ol.
</li>
<li><code>
Bu yañlığ tapınsa yaransa kişi, kutı künde artar kör itlür işi</code><br/>
însan böyle hizmet eder ve kendisini beğendirirse, ikbâli günden güne artar, işi yoluna girer.
</li>
<li><code>
Kayusı alur hıl bolur hıl başı, kayusı at adğır öze el başı</code><br/>
Bunlardan kiminin emrine takım verilir ve o takım-başı olur, kimi at-aygır üzerinde il-başı olur.
</li>
<li><code>
Kayusı sü başı kayusı hâcib, kayusı ılımğa bolur söz açıp</code><br/>
Kimi sü-başı, kimi hâcip, kimi hükümdarın sır tevdî ettiği kâtibi olur.
</li>
<li><code>
Bu kurka tegip uz tapınsa bu er, uluğlukka yetlür tükel ârzû yer</code><br/>
Bu derecelere erişip, iyi hizmet eden kimseler büyüklüğe ulaşır ve bütün arzularına kavuşurlar.
</li>
<li><code>
Kayuka ögelik tegir ög bolur, kayu kök ayukluk öze at alur</code><br/>
Kimi aklı ile öğeliğe yükselir, kimi kök-ayukluk ile şöhret bulur.
</li>
<li><code>
Kayusı ınanç beg kayu çağrı beg, kayusı kül erkin kayu çavlı beg</code><br/>
Kimi ınanç-bey, kimi çağrı-bey, kimi tigin-bey ve kimi çavlı-bey olur.
</li>
<li><code>
Kayu yavğu yuğruş bolur el begi, kayu atı teksin bolur er ögi</code><br/>
Kimi yavgu, kimi yugruş veya il-beyi, kimi unvanının eşi olmayan er-öği olur.
</li>
<li><code>
Bu yerke tegi ol tapuğçı kurı, munıñda naru yok ağırlık kurı</code><br/>
Hizmetkârların dereceleri buraya kadardır, bundan sonra onlar için artık bir yükseliş derecesi yoktur.
</li>
<li><code>
Bu kurka tegürse tapuğçığ bu beg, ötedi tapuğçı hakın öggü teg</code><br/>
Bir bey hizmetkârlarını bu derecelere yükseltirse, onlara hakkını kendisine minnettar bırakacak kadar ödemiş olur.
</li>
<li><code>
Bu kurka tegip er tapınsa birer, idi ked tusulur begi ârzû yer</code><br/>
Bu derecelere yükselen her hizmetkâr kendi vazifesini yaparsa, o beyine çok faydalı olur ve bey de arzusuna kavuşur.
</li>
<li><code>
Kalı ornasa bu otun er eli, idi ök uluğ yas kılur bu kulı</code><br/>
Eğer bu mevkilere küstah ve aşağılık adamlar yerleşirse, bu hizmetkârlardan beye büyük zararlar gelebilir.
</li>
<li><code>
İdi yakşı aymış ukuşluğ bügü, tegimsiz kişike bu kur bermegü</code><br/>
Akıllı ve hakîm insan çok güzel söylemiş :— Lâyık olmayan kimselere bu mevkiler verilmemelidir.
</li>
<li><code>
Takı munda yegrek ayur bu bilig, biligsizke berme ayâ beg elig</code><br/>
Bilgili insan bundan daha iyi söylemiş : — Ey beyim, bilgisizin elinden tutma— demiştir.
</li>
<li><code>
Ukuşsuz kişiler bilig artatur, biligsiz kişiler bodun yavrıtur</code><br/>
Akılsız kimseler bilgiyi tahrif ederler, bilgisiz kimseler halkı harap ederler.
</li>
<li><code>
Biligsizke berse begi kur orun, begiñe yazığlı munı bil burun</code><br/>
Eğer bir bey bilgisiz kimseyi yükseltir ve ona mansıp verirse, şunu önceden bil ki, o kimse beyine sadâkat göstermez.
</li>
<li><code>
Uluğlukka tegse ukuşsuz kişi, idisi başın yer ay ilçi başı</code><br/>
Akılsız kimse büyüklüğe ulaşırsa, ey büyük hükümdar, o efendisinin başını yer.
</li>
<li><code>
Kerek emdi begler tapuğçı kulın, biligi teñinçe bedütse ulın</code><br/>
Onun için beylerin hizmetkâr kullarının derecelerini onların bilgileri nisbetinde yükseltmeleri gerekir.
</li>
<li><code>
Kuluğ ked sınağu kılınçı yañı, ukuşı teñinçe tegürgü oñı</code><br/>
Kulu önce, tavrı ve hareketi bakımından, iyice tecrübe etmeli, sonra anlayışı nisbetinde ona paye vermelidir.
</li>
<li><code>
Bağırsak kerek kul begiñe açır, anı ötrü begler açınsa tegir</code><br/>
Kul sâdık olmalı ve her vakit beyini korumalıdır, ancak böyle kullara beylerin ihsanda bulunmaları doğru olur.
</li>
<li><code>
Negü ter eşitgil törü bergüçi, törü birle beglik işin itgüçi</code><br/>
Kanun koyan ve kanun ile beyliğin işini tanzim eden insan ne der, dinle.
</li>
<li><code>
Neçe kul bedüse kul atı kul ok, bedütmiş begiñe tapuğçı ol-ok</code><br/>
Kul ne kadar yükselirse-yükselsin, kulun adı kuldur, o yükselten beyine karşı her vakit hizmetkâr olarak kalmalıdır.
</li>
<li><code>
Neçe beg kiçig erse atı beg ök, tapuğçı atında beg atı yeg ök</code><br/>
Bey ne kadar küçük olursa-olsun, onun adı beydir, hizmetkâr adından bey adı her vakit üstündür.
</li>
<li><code>
Ay begler ağırlap bedük bolmış er, basınma begiñni bedük tut ağır</code><br/>
Ey beylerin değer verip, yükselttikleri kimse, beyine karşı gelme, onu büyük bil ve ona hürmet et.
</li>
<li><code>
Öçeşme bu begler bile sen bolup, sözin sözlemegil meger ked körüp</code><br/>
Sen hiç bir vakit bu beyler ile rekabete kalkışma, iyice düşünmeden, ancak onların kullanmağa salahiyetli oldukları sözleri söyleme.
</li>
<li><code>
Olar kut-tururlar kut elgi uzun, küyer ot-tururlar küyürgey özün</code><br/>
Onlar ikbâldirler, ikbâlin eli her şeye uzanır, onlar yanar âteştirler, başkalarını yakarlar.
</li>
<li><code>
Zamâne-tururlar zamâne bile, yaraşık kerek er sevinse küle</code><br/>
Onlar zemânedirler, sevinmesi ve yüzünün gülmesi için, insanın zemâne ile uzlaşması lâzımdır.
</li>
<li><code>
Takı yakşı aymış sınap bilmiş er, tapuğ birle kopmış tilek bulmış er</code><br/>
Tecrübe ile bilen ve hizmet ile yükselerek, dileğine kavuşmuş olan insan da güzel söylemiş.
</li>
<li><code>
Küle baksa begler saña öz közün, sevinme añar sen küvenme özün</code><br/>
Sana beyler güler yüz gösterirler ve teveccüh ile bakarlarsa, sen buna sevinme ve ona güvenme.
</li>
<li><code>
Tapuğka tayanma kötürme köñül, saña tügge begler yañılsa yüzün</code><br/>
Hizmete güvenip, gurur getirme, eğer yanılırsan, beyler sana tekrar kaşlarını çatarlar.
</li>
<li><code>
Kiçig ya uluğ tut ne çavluğ külüg, tapuğçı tapuğçı-turur belgülüg</code><br/>
İster büyük, ister küçük olsun, ister şöhretli ve namlı olsun, şu muhakkaktır ki, hizmetkâr — hizmetkârdır.
</li>
<li><code>
Katığlanğu begke tapuğ yazmasa, tapuğçı yolında oñın azmasa</code><br/>
Gayret etmeli, beye karşı hizmette kusur etmemeli ve hizmet yolundan şaşmamalıdır.
</li>
<li><code>
Neçe me yakın tutsa begler seni, özüñni unıtma yorığıl köni</code><br/>
Beyler seni ne kadar kendilerine yakın tutarlarsa-tutsunlar, sen kendini unutma ve doğruluktan ayrılma.
</li>
<li><code>
Neçe edgü tutsa özüñ korku tur, işimsinmegil sen kaya baknu tur</code><br/>
Beyler sana ne kadar iyi muamele ederlerse-etsinler, sen onlardan emin olma, onları kendine eş sayma, dâima etrafını kolla.
</li>
<li><code>
Ara ot bolur kör ara suv bolur, ara küldürür kör ara yığlatur</code><br/>
Onlar bâzan ateş olurlar, bak, bâzan su olurlar, bâzan güldürürler, fakat bâzan da insanı ağlatırlar.
</li>
<li><code>
Bu üç neñke bolma yakın koşnısı, küyer ot akar suv bu begler küsi</code><br/>
Şu üç şeye yakın komşu olma : yanar ateş, akar su ve bu beylerin şan ve şöhreti.
</li>
<li><code>
Kür arslanka okşar körü tursa beg, öge tegse yumşar bolur torku teg</code><br/>
Dikkat edersen, bey pek yürekli arslana benzer, öğerek yaklaşırsan, yumuşar, ipek gibi olur.
</li>
<li><code>
Kalı basnu tegse buşar baş keser, tamurın teşer kör sorup kan içer</code><br/>
Eğer ona saygısızca yaklaşırsan, hiddetlenir ve baş keser, damarını deler, insanın kanını emer, içer.
</li>
<li><code>
Buşar üdte barma begiñke yağuk, kalı bardıñ erse uçuzluk anuk</code><br/>
Hiddetlendiği vakit beyine yaklaşma, eğer yaklaşırsan, itibardan düşeceğin muhakkaktır.
</li>
<li><code>
Ayıttukta sözle okıdukta kir, selâmet tirilgil tuçı bol ağır</code><br/>
Sorduğu vakit cevap ver, çağırdığı vakit yanına gir, sağ ve selâmet yaşa, dâima ikbâlde ol.
</li>
<li><code>
Telim sözni eştip eşitmez itin, közün körmişiñni yetürgil katın</code><br/>
Bir çok sözleri duyduğun hâlde, duymamış gibi davran, gözünle gördüklerini içinde gizle.
</li>
<li><code>
Negü ter eşitgil özin tutnur er, ödinde kirip kör ötüg ötnür er</code><br/>
Nefsine hâkim olmasını bilen ve vaktinde girip, hükümdara mâruzâtta bulunan insan ne der, dinle.
</li>
<li><code>
Kirü tur teseler ağırlık üküş, çıkatur tese kör yüzüñke söküş</code><br/>
Gir! derlerse, bu büyük bir lutüftür, "çık!" derlerse, bu insanın yüzüne karşı bir hakarettir.
</li>
<li><code>
Közüñni küdezgil özüñni tutun, özin tutğuçı er ajunda küsüş</code><br/>
Gözüne ve nefsine hâkim ol, nefsine hâkim olan insan bu dünyada azizdir.
</li>
<li><code>
Üç işte yırak tur katığlan usa, biri kılma beglik söz aydım kese</code><br/>
Mümkün olduğu kadar gayret et, şu üç işten uzak dur: biri— beylik taslama, sözüm katidir.
</li>
<li><code>
Takı biri yalğan biri sukluk ol, bu üç iş üçegü tüpi yokluk ol</code><br/>
Biri — yalan, biri — tamahkârlıktır, bu üç işin üçü de sonunda insanı mahveder.
</li>
<li><code>
Yoñama kişig sen uşak sözleme, köni sözlegil söz barın kizleme</code><br/>
Sen başkaları hakkında gammazlık etme, dedi-kodu yapma, doğru sözü söyle, doğruyu gizleme.
</li>
<li><code>
Özüñni arığ tut kamuğdın sıñar, arığ ol bu begler arığ neñ sever</code><br/>
Her bakımdan kendini temiz tut, bu beyler temizdir ve temiz şeyleri severler.
</li>
<li><code>
Özüñ karşıka kirse baknu yorı, seni kim ağırlar ağırla anı</code><br/>
Saraya girdiğin vakit dikkat et, sana kim hürmet ederse, sen de ona hürmet göster.
</li>
<li><code>
Küvezlenme elgiñ sala kirmegil, elig alşu tutşu yeme turmağıl</code><br/>
Kibirli olma, elini-kolunu sallayarak girme, orada selâm verirken de fazla lâübâli hareketlerde bulunma.
</li>
<li><code>
Özüñ oldurur erse ornuñ bilin, kişig satğamağıl siliglik kılın</code><br/>
Oturduğun vakit yerini bil, insanları incitme, onlara karşı nazikâne muamele et.
</li>
<li><code>
Kakırma sen anda ya sudma katığ, otunluk bolur bu kiterür tatığ</code><br/>
Orada gürültü ile boğazını temizleme ve tükürme, bu küstahlık olur ve hoş karşılanmaz.
</li>
<li><code>
Yana bağdaş ilme yanın yatmağıl, ünün katğura sen katığ külmegil</code><br/>
Bir de bağdaş kurma ve yan yatma, yüksek sesle kahkaha atma.
</li>
<li><code>
Yana alma tırñak adışma butuñ, uçuzluk tegürgey iletgey kutuñ</code><br/>
Bir de tırnak kesme, bacaklarını yayıp-oturma, bu insanı itibardan düşürür ve ikbâle mâni olur.
</li>
<li><code>
Seniñde uluğrak sözin sözlese, sözüg barça kodğu anı tıñlasa</code><br/>
Senden büyük biri söz söylerken, konuşmağı bırakıp, onu dinlemelisin.
</li>
<li><code>
Köni sözle sözni kızartğay eñiñ, sözüg sözlemegil meger öz teñiñ</code><br/>
Doğru söz söyle, bu seni mesûd eder, söz söylerken de yalnız kendi haddin olan sözü söylemelisin.
</li>
<li><code>
İçip karşıka kirme özni tutun, yarağsız bolur ol içigli otun</code><br/>
Sarhoş olarak saraya girme, nefsine hâkim ol, sarhoş insan küstah ve münasebetsiz olur.
</li>
<li><code>
Bu üç neñ-turur er küdezmese öz, başın alsıkar terk eşit uş bu söz</code><br/>
insan kendisini gözetmezse, şu üç şey derhâl onun başını götürür, bu sözü dinle.
</li>
<li><code>
Birisi bu begler sözin tutğu bek, küdezgü anı öz sevüg cânı teg</code><br/>
Biri— bu beylerin sözünü sözlerin beyi olarak kabul etmeli ve onu kendi sevgili canı gibi tutmalıdır.
</li>
<li><code>
İkinç yazmasa ilke tursa köni, özin ked küdezse bu bulğak küni</code><br/>
İkincisi — dürüst olmalı ve memlekete sâdık kalmalı, karışıklık günlerinde kendisini iyice gözetmelidir.
</li>
<li><code>
Üçünç karşı içre köni tutsa öz, yırak tutsa teñsiz yarağsızda köz</code><br/>
Üçüncüsü — saray içinde doğru hareket etmeli, uygunsuz ve yakışıksız işlerden uzak durmalıdır.
</li>
<li><code>
Bu üçte birisin kılığlı kişi, neçe me bedük erse keslür başı</code><br/>
Bu üçünden birini yapan insanın, ne kadar büyük olursa-olsun, başı kesilir.
</li>
<li><code>
Adakın yorığlı ay kılkı tüzün, üdi bolmağınça körünme özün</code><br/>
Ey saray içinde gezip-dolaşan, halım tabiatli insan, vakti gelmeden, huzura girme.
</li>
<li><code>
Kalı oldurur erse öz kur bulup, okıp başlasa ötrü kirgil turup</code><br/>
Eğer kendi akranların ile oturuyorsan, çağırır-çağırmaz, yerinden kalk ve huzura gir.
</li>
<li><code>
Kaçan söz sorar erse begler saña, uzatma sözüñni ay ersig toña</code><br/>
Beyler sana bir şey sorarlarsa, ey cesur yiğit, cevap ver, fakat sözünü pek uzatma.
</li>
<li><code>
Ayıtsa ötüñil bilirin özüñ, sözin kesse kodğıl uzatma sözüg</code><br/>
Sorunca, kendi bildiğini arzet, sözünü keserse, bırak, sözüne devam etme.
</li>
<li><code>
Kalı aşka begler okısa seni, edeb birle aş ye ked ögren munı</code><br/>
Eğer beyler seni ziyafete davet ederlerse, yemeği edep ile ye, bunu iyice öğren.
</li>
<li><code>
Oñ elgiñ bile sen kötürgil yegü, bayat atı aşnu ayıt ay bügü</code><br/>
Yemeği sağ elin ile ye, ey hakîm insan, yemeğe besmele ile başla.
</li>
<li><code>
Kişi utrukı aşka sunma elig, özüñ utrukı aş yegil ay silig</code><br/>
Başkalarının önündeki yemeğe el uzatma, ey temiz kalpli insan, kendi önündeki yemeği ye.
</li>
<li><code>
Biçek tartma anda süñük kemdime, aşığ tartmağıl sen kişig ündeme</code><br/>
Orada bıçak kullanma, kemik sıyırma, başkalarına yemek uzatma ve buyur etme.
</li>
<li><code>
Teşi teg yemegil yeme tavrakın, silig bolma artuk tişi teg sakın</code><br/>
Yerken obur gibi yeme ve acele etme, fakat dişi gibi de fazla nazlanma.
</li>
<li><code>
Neçe me tok erse yegü beg aşı, bu begler aşı ol ağırlık başı</code><br/>
İnsan ne kadar tok olsa bile, beyin yemeğini yemelidir, bu beylerin yemeği ikbâlin başlangıcıdır.
</li>
<li><code>
Ne törlüg bu işke tegir erse öz, bağırsaklıkın teg yaruk kılğa köz</code><br/>
Her hangi bir işe memur edildiğin vakit, o işi can ve gönülden yap, bu seni mesûd eder.
</li>
<li><code>
İdi yakşı aymış biliglig kişi, bu söz tutsa asğı sav altun tuşı</code><br/>
Bilgili insan çok güzel söylemiş, bu söze göre hareket eden kimse karşılığında saf altın bulur.
</li>
<li><code>
Kalı tegse beglik saña belgülüg, bilig birle işlet işig ay külüg</code><br/>
Eğer sana gerçekten beylik nasip olursa, ey namlı, işi bilgi ile idâre et.
</li>
<li><code>
Kalı yavğu teñsiz bolur erse sen, vefâ kıl neçe küç bulur erse sen</code><br/>
Eğer eşsiz yavgu olursan, ne kadar kuvvetli olursan-ol, hiç bir vakit sadâkatten ayrılma.
</li>
<li><code>
Apañ tegse emdi sü erki saña, akı bol oduğ tur ay ersig toña</code><br/>
Eğer sana ordu başına geçmek kısmet olursa, ey merd yiğit, cömerd ol ve uyanık dur.
</li>
<li><code>
Tegir erse hıl ya saña on otağ, elig yazğu mâlın kılıç tutğu yağ</code><br/>
Sana takım veya on-otag rütbesi teveccüh ederse, malını dağıtıp, kılıç ve yaya sarılmalısın.
</li>
<li><code>
Vezirlık tegip bolsa elgiñ uzun, törü urma isiz silig bol tüzün</code><br/>
Vezirlik isabet eder ve eline iktidar geçerse, kötü kanunlar vaz'etme, dâima halım ve yumuşak ol.
</li>
<li><code>
Ögelik tegir erse ögleñü ol, yañılsa begi bu ayu berse yol</code><br/>
Birine öğelik kısmet olursa, o akıllıca hareket etmeli ve beyi yanıldığı vakit, ona doğru yolu göstermelidir.
</li>
<li><code>
Kalı kök ayukluk tegir erse kör, özin ked küdezgü kutı badı kur</code><br/>
Eğer kök-ayukluk nasip olursa, insan kendisini çok iyi gözetmelidir, o saadet kemerini kuşanmış demektir.
</li>
<li><code>
Sü başı ya el başı bolsa özüñ, köni bol yiti tut kulakıñ közüñ</code><br/>
Eğer sen ordu veya eyâlet başına geçersen, doğruluktan ayrılma, kulağını keskin tut.
</li>
<li><code>
Özüñ bolsa hâcib orunç almağu, çığay tul yetimler sözin tıñlağu</code><br/>
Eğer hâcib olursan, rüşvet almamalısın, fakir, dul ve yetimlerin arzularını dinlemelisin.
</li>
<li><code>
Ağılıkka kılsa ağıçı seni, bütün çın bolup sen yorığıl köni</code><br/>
Seni hazineye hazinedar yaparlarsa, itimat kazanmağa çalış, dâima doğru ve dürüst hareket et.
</li>
<li><code>
Bitigçi ılımğa bulunsa özüñ, köñül sırrı bek tut çıkarma sözüg</code><br/>
Eğer kendin kâtip veya sır-kâtibi olursan, gönül sırrını sıkı muhafaza et, ağzından söz kaçırma.
</li>
<li><code>
Bu ol atka tegmiş tapuğ kılğuçı, munıñda narusı uda bergüçi</code><br/>
Asıl mansıp sahibi olan hizmetkârlar bunlardır, diğer hizmetkârlar ise, bunlara tâbi olurlar.
</li>
<li><code>
Bir ança yeme bar takı işçiler, töşekçi ya kuşçı yeme aşçılar</code><br/>
Döşekçi, kuşçu ve aşçılar gibi, bâzı işçiler daha vardır.
</li>
<li><code>
Bu yañlığ tapuğda yırak tur saña, ereji birer ol kör emgek miñe</code><br/>
Bu nevi hizmetlerden sen uzak dur, bunların huzuru az, fakat zahmeti çoktur.
</li>
<li><code>
Ağırlık tileseñ özüñke tuçı, ağırla kişig sen ayâ koptaçı</code><br/>
Kendin her vakit hürmet görmek istersen, ey yükselen insan, başkalarına da hürmet et.
</li>
<li><code>
Uluğuğ uluğla küdez hürmeti, saña kelge devlet uluğluk kutı</code><br/>
Büyüğü büyük tut, onun itibarını gözet, sana da devlet ve ululuk saadeti gelir.
</li>
<li><code>
Negü ter eşitgil avuçğa sözi, avuçğa sözi tutsa açlur közi</code><br/>
Dinle, atalarımız ne der, atalar sözünü tutan kimsenin gözü açılır.
</li>
<li><code>
Uluğ hürmeti bar ajunda törü, uluğ kelse kopğıl adakın örü</code><br/>
Büyükler muhteremdir, bu dünya kanunudur, büyük gelince, ayağa kalk.
</li>
<li><code>
Yaraşur uluğka kiçig hürmeti, uluğ ma kiçigke kılur ok körü</code><br/>
Küçüğün büyüğe hürmet etmesi lâzımdır, büyük de küçüğe aynı şekilde mukabele eder.
</li>
<li><code>
Sözin kesti ögdülmiş aydı munu, bu yañlığ bolur beg tapuğçı unu</code><br/>
Öğdülmiş sözünü kesti ve:— îşte bey böyle, hizmetkâr da öyle olur — dedi —
</li>
<li><code>
Men aydım eşittiñ sen ögrendiñ ul, negü teg tapınğu tükel bildiñ ul</code><br/>
Ben söyledim, sen dinledin ve işin esâsını öğrendin, nasıl hizmet edileceğini iyice anladın.
</li>
<li><code>
Bu yañlığ-turur begke kılğu tapuğ, tapuğ siñse ötrü açar kut kapuğ</code><br/>
Beye yapılacak hizmet böyledir, hizmet makbule geçerse, ikbâl kapısı açılır.
</li>
<li><code>
Tusulğu tapuğ bu munı bilgü tap, kalı bildiñ erse özüñ begke sap</code><br/>
Faydalı hizmet budur, bunu bilmek kâfidir, bunu öğrenirsen, sen de beyin yakını olabilirsin.
<br/><br/>
<code>
Odgurmış suali Öğdülmişke</code><br/>
ODGURMIŞ'IN ÖĞDÜLMİŞ'E SUÂLİ
</li>
<li><code>
Yanut berdi odğurmış aydı bu söz, eşittim men emdi ayâ edgü öz</code><br/>
Odgurmış cevap verdi:— Ey muhterem zat, ben şimdi bu sözleri dinledim — dedi —
</li>
<li><code>
Takı bir sözüm bar ayıtğu saña, anı ma ayu bergil emdi maña</code><br/>
Sana soracak bir sözüm daha var, onu da bana söyle.
</li>
<li><code>
Özüm kendke kirse ilig tapğıña, baru turğu künde anıñ kapğıña</code><br/>
Ben hükümdarın hizmeti için, şehre inersem, her gün onun kapısına gitmem icap edecek.
</li>
<li><code>
Negü teg yorıkın biliñü adaş, tiriglik olardın-turur ay kadaş</code><br/>
Orada insanların dostlukları ne gibi hareketleri ile belli olur, ey kardeş, bu hayat dâima onlar ile birlikte geçer.
</li>
<li><code>
Er at birle şeksiz katılğu kerek, olarka yaraşı tirilgü kerek</code><br/>
Hizmetkârlar ile, şüphesiz, münâsebetler kurmak ve onlar ile münâsip bir şekilde geçinmek lâzım gelecektir.
</li>
<li><code>
Munı ma ayu ber maña sen bu kün, negü teg katılğu ukayın ögün</code><br/>
Bugün sen bunu da bana söyle, onlar ile nasıl münâsebetler kurmalıdır, bunu da iyice öğrenmiş bulunayım.
</li>
</ol>
</div>
<div class="footer">
<a href="../menu.html">içerik</a> | <a href="../iletisim.html">iletişim</a> <button id="theme-toggle">AK</button>
</div>

  <script src="../theme.js"></script>
</body>
</html>
<!-- Google tag (gtag.js) -->
<script async="" src="https://www.googletagmanager.com/gtag/js?id=G-XB6M7JR5GW"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-XB6M7JR5GW');
</script>
