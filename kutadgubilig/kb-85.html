<!DOCTYPE html>

<html lang="tr-TR">
<head>
    <meta content="text/html; charset=utf-8" http-equiv="content-type"/>
    <meta content="width=device-width, initial-scale=1.0" name="viewport"/>
    <link rel="stylesheet" href="../fonts.css"/>
    <link rel="stylesheet" id="theme-stylesheet" href="../style.css"/>
    <link rel="preload" as="style" href="../base.css"/>
    <link rel="stylesheet" href="../base.css"/>
    <link href="../../favicon.ico" rel="shortcut icon" type="image/png"/>

    <title>Hükümdarın Öğdülmiş'e Baş-Sağlığı Dilediğini Söyler ─ Kutadgu Bilig</title>

</head>
<body><button id="theme-toggle">AK</button>
<div class="header">
<div><a href="../"><img class="logo" alt="Türk Bitig" src="../logo.png" /></a><a class="turkbitig" href="../">Türk Bitig</a></div>
</div>

<div class="sitenav">

<div class="tabs">
<a class="bas" href="../">Baş</a>
<a class="parent" href="./">Kutadgu Bilig</a>
</div>

</div>

<div class="content">

<h2>Hükümdarın Öğdülmiş'e Baş-Sağlığı Dilediğini Söyler</h2>
<ol>
<li><code>
İlig Öğdülmişke Taziyet Kılmışın Ayur</code><br/>
Hükümdarın Öğdülmiş'e Baş-Sağlığı Dilediğini Söyler
</li>
<li><code>
Eşitti ilig keldi evdin turup, añar taziyet kıldı köñlin urup</code><br/>
Hükümdar bunu haber alınca, saraydan kalkıp, Öğdülmiş'in yanına geldi, ona gönülden baş-sağlığı diledi.
</li>
<li><code>
İlig aydı öglen ay ögdülmiş e, duâ birle itgil añar sen iş e</code><br/>
Hükümdar : — Ey Öğdülmiş, mâkûl ol, sen duâ ile ona yardım etmeğe çalış — dedi —
</li>
<li><code>
Bayat yarlıkasu ol odğurmışığ, keçürsü anıñdın yazuk kılmışığ</code><br/>
Odgurmış'a Tanrı rahmet eylesin ve onun bütün günahlarını affetsin.
</li>
<li><code>
Bu kadğu üçün bersü teñri muyan, bayattın sevinç bul tamudın emân</code><br/>
Tanrı sana bu felâketin ecrini versin, Tanrı senden razı olsun ve cehennemden korusun.
</li>
<li><code>
Kapuğ beklemiş sen yeme yol kesip, yüzüñ kizlemiş sen tilin söz basıp</code><br/>
Sen yolunu kesmiş ve kapını kapamışsın, yüzünü gizlemiş, ağzını kilitlemişsin.
</li>
<li><code>
Seniñdin yaramaz bu yañlığ kılık, ukuşluğ yorımaz bu yolça yorık</code><br/>
Böyle bir hareket sana yakışmaz, akıllı insan böyle bir yolu ihtiyar etmez.
</li>
<li><code>
Saña kim tegürdi maña ay bu küç, ya kim övkeledi ya kim kıldı öç</code><br/>
Bana söyle, seni kim bu sıkıntıya düşürdü, kim sana kızdı veya kim sana kin bağladı.
</li>
<li><code>
Bayat hükmi erdi kadaşıñ öze, yorıttı kazâsın sen öz kılk tüze</code><br/>
Kardeşinin başına gelen Tanrının hükmüdür, o kazâ-i ilâhîyi yerine getirdi, sen kendine bak ve nefsini İslah et.
</li>
<li><code>
Negüke ulır sen negü bu sığıt, bu kılk edgü ermez munı sen ağıt</code><br/>
Neye ağlayıp, feryad ediyorsun, bu şekilde hareket etmek iyi değildir, sen böyle yapma.
</li>
<li><code>
Toğuğlı ölür ol ağığlı ilür, yorığlı tınur ol berigli alur</code><br/>
Doğan ölür, yükselen iner, yürüyen durur ve veren alır.
</li>
<li><code>
Kadaşıñ ölümi saña bolsu pend, seriñil muyan ur şeker bolsu kand</code><br/>
Kardeşinin ölümü sana ibret olsun, sabır et, ecrine nâıl olursun, şekerin kand olur.
</li>
<li><code>
Ölürüg körügli tirig kalğuçı, kerek pend tutunsa kanı tutğuçı</code><br/>
Ölümü görünce, hayatta kalanların bundan ibret almaları lâzım idi, alan hâni.
</li>
<li><code>
Ölüg pendini bak ayur kör meni, ölüm tuttı bardım tutar uş seni</code><br/>
Ölenin nasihatine dikkat et, ne der:— Bana bak, beni ölüm yakaladı, gittim, şimdi seni de yakalar.
</li>
<li><code>
Muñar meñzer emdi bu beytig okı, okıp ked köñülke alınğıl takı</code><br/>
Şimdi buna benzeyen şu beyti oku, okuyup, iyice gönülüne yerleştir.
</li>
<li><code>
Seniñde ozakı ölügli miñe, berür pend ayur uş maña kör maña</code><br/>
Senden evvel binlerce ölüp-gidenler sana nasihat verirler ve derler ki, işte bana bak, bana.
</li>
<li><code>
Usanıp yorıdım avındım üküş, ölüm tuttı bardım kelir uş saña</code><br/>
Gaflet içinde yaşadım, uzun zaman oyalandım, beni ölüm yakaladı, gittim, sıra sana da gelir.
</li>
<li><code>
Ayıttı ilig evre odğurmışığ, neteg ölmişin hâl negü bilmişig</code><br/>
Hükümdar sonra Odgurmış'ı, onun nasıl öldüğünü ve bu hususta neler bildiğini soruşturdu.
<br/><br/>
<code>
Öğdülmiş cevabı İligke</code><br/>
ÖĞDÜLMİŞ'İN HÜKÜMDARA CEVABI
</li>
<li><code>
Ötündi iligke negü körmişin, ölürde vasiyyet itip kodmışın</code><br/>
Öğdülmiş neler gördüğünü ve ölürken vasiyet edip, bırakmış olduğu mirası hükümdara arzetti.
</li>
<li><code>
Turup rekve birle tayakın alıp, ilig utru urdı kumaru kılıp</code><br/>
Kalkıp, kardeşinden yadigâr kalan çanak ile değneği alıp, hükümdarın önüne koydu. —
</li>
<li><code>
Ayur uş kadaşım maña kodmışı, bu erdi neñi uş turu kalmışı</code><br/>
îşte kardeşimin bana bırakmış olduğu miras bunlardır—dedi —
</li>
<li><code>
İlig me kötürsü kumaru birin, kutadğay bu kün hem tusulğay yarın</code><br/>
Hükümdar bunlardan birini, yadigâr olarak, kendine alsın, bu yadigâr dünyada uğur getireceği gibi, âhirette de faydalı olur.
<br/><br/>
<code>
İlig cevabı Öğdülmişke</code><br/>
HÜKÜMDARIN ÖĞDÜLMİŞ'E CEVABI
</li>
<li><code>
İlig sundı aldı tayak elgiñe, ayur bu kumaru kutadsu maña</code><br/>
Hükümdar uzanıp, değneği eline aldı : — Bu yadigâr bana uğurlu olsun — dedi —
</li>
<li><code>
Sen alğıl bu rekve kadaşıñ özin, munıñ birle üşgür tilese yüzin</code><br/>
Sen bu çanağı al, kardeşini özlediğin zaman, onu bununla hatırlarsın.
</li>
<li><code>
Sunup aldı rekve kör ögdülmişe, köñül bertti közde yuvuldı yaşa</code><br/>
Öğdülmiş çanağı aldı, gönülü sızladı, gözünden yaşlar boşaldı.
</li>
<li><code>
İlig aydı körgil bu ibret bu kün, biriñe tap emdi sakınsa ögün</code><br/>
Hükümdar : — Bak şimdi bugün âkil ve düşünen bir insan için, bu ibret kâfidir — dedi —
</li>
<li><code>
Ol andağ tirildi tükedi ajun, takı kaldı artıp ay kılkı tüzün</code><br/>
O öyle yaşadı, hayatı sona erdi, ondan dünya ve bir de bunlar kaldı, ey temiz kalpli insan.
</li>
<li><code>
Negü ter eşitgil kılınçı silig, ukuş birle işke yetürmiş elig</code><br/>
Tavrı, hareketi temiz ve her işe akıl ile el uzatan insan ne der dinle.
</li>
<li><code>
Üküş bolsa artmaz bu dünyâ neñi, neçe me az erse yeter öz teñi</code><br/>
Bu dünya malı ne kadar çok olursa-olsun, fazla gelmez, ne kadar az olsa bile, yerine göre kâfi gelir.
</li>
<li><code>
Bu dünyâ müni miñ bir ol erdemi, negü teg keçürse keçer âdemi</code><br/>
Bu dünyanın kusuru bin, meziyeti ise, birdir, insan bunu nasıl geçirirse, o öyle geçer.
</li>
<li><code>
Üküşlük ne asğı ölümde kedin, anı yegli sevnür seniñde adın</code><br/>
Ölümden sonra bolluğun faydası nedir, senden sonra ancak onu yiyen sevinir.
</li>
<li><code>
Kadaşıñ kodup kaçtı dünyâ neñin, örüm kedti arpa yedi öz teñin</code><br/>
Kardeşin dünya malını bırakıp kaçtı, kendi seviyesine göre, çul giydi ve arpa yedi.
</li>
<li><code>
Keçürdi tiriglik toru ölmedi, anuk yeglilerke neñin kodmadı</code><br/>
Ömrünü geçirdi ve bu vaziyetten dolayı ölmedi, hazır yiyicilere de mal bırakmadı.
</li>
<li><code>
Katığlandı tün kün yinitti yüki, keçip bardı andın ajun emgeki</code><br/>
Gece-gündüz gayret etti, yükünü hafifletti, bu yolda çektiği dünya zahmetleri de geçti-gitti.
</li>
<li><code>
Ol itti işin kör kutuldı bu kün, biziñ iş ne erki yazılmaz tügün</code><br/>
O işini yoluna koydu, bugün artık kurtuldu, bizim hâlimiz acaba nasıl olacak, bu düğüm hâlâ çözülmedi.
</li>
<li><code>
İlig ötledi kör miñ edgü sözün, köñül hem karın urdı ötlep uzun</code><br/>
Hükümdar bir çok iyi sözle öğüt ve nasihatte bulundu, öğütler vererek, içini boşaltıp, rahatladı.
</li>
<li><code>
Yana karşıka bardı ilig turup, tüşüp kirdi evke sakınçlığ bolup</code><br/>
Hükümdar kalkıp, tekrar saraya döndü, inip, düşünceli bir hâlde, odasına girdi.
</li>
<li><code>
Sakınç kıldı kaç kün bu ögdülmişe, keçürdi bu kadğu yazıldı kaşa</code><br/>
Öğdülmiş bir kaç gün yas tuttu, matem günleri geçince, nihayet bir az kendine geldi.
</li>
<li><code>
Unıttı bu kadğu sakınçığ yeme, yedi içti küldi sevindi yana</code><br/>
Bu kaygı ve kederleri de unuttu, tekrar yedi, içti, sevindi ve yüzü güldü.
</li>
<li><code>
İdi yakşı aymış bodun başlar er, bilig birle el kün işin işler er</code><br/>
Halkın başında bulunan ve halkın işini bilgi ile idare eden insan çok güzel söylemiş.
</li>
<li><code>
Neçe kadğu sakınç seni bulnasa, yana ok küler köz neçe yığlasa</code><br/>
Kaygı ve keder seni ne kadar esir ederse-etsin, ne kadar ağlatırsaağlatsın, bir gün yüzün tekrar gülecektir.
</li>
<li><code>
Ajun öñdisi bu telimde berü, isiz edgü erter neçe yıllasa</code><br/>
Bu dünyanın çok eski bir kanunudur, kötülük veya iyilik ne kadar uzun sürerse-sürsün, bir gün geçer.
</li>
<li><code>
Sakınçın keçürdi kör ögdülmiş e, tapuğka baka turdı itti iş e</code><br/>
Öğdülmiş de yasını geçirdi, vazifesine başlayarak, işine devam etti.
</li>
<li><code>
Harislık bile ol tapuğ başladı, keçe tañda bardı işin işledi</code><br/>
Büyük bir gayret ile işe sarıldı, sabah erkenden, akşam geç vakte kadar işi ile meşgul oldu.
<br/><br/>
<code>
İlig suali Öğdülmişke</code><br/>
HÜKÜMDARIN ÖĞDÜLMİŞ'E SUÂLİ
</li>
<li><code>
Okıdı ilig bir kün ögdülmişig, ayıttı bodun hâli el kün işig</code><br/>
Hükümdar bir gün Öğdülmiş'i çağırdı, halkın durumunu ve memleket ahvâlini sordu. —
</li>
<li><code>
Ayur el hâli ne bodun hâli ne, negü teg keçer emdi üdlek kün e</code><br/>
Memleket ve halkın hâli nasıl, şimdi günler ve zaman nasıl geçiyor — dedi —
</li>
<li><code>
Maña köz kulak sen işimni kamuğ, seniñdin tiler-men aça bir kapuğ</code><br/>
Sen benim gözüm ve kulağımsın, her işle senin meşgul olmanı istiyorum, bütün işleri sen hallet.
</li>
<li><code>
Saña tegdi kaç kün bu kadğu sakınç, tegümediñ işke işiñ ne erinç</code><br/>
Bu bir kaç gün kaygı ve keder içinde kaldığın için, sen de işle pek meşgul olamadın, acaba işler nasıl gidiyor.
<br/><br/>
<code>
Öğdülmiş cevabı İligke</code><br/>
ÖĞDÜLMİŞ'İN HÜKÜMDARA CEVABI
</li>
<li><code>
Yanut berdi ögdülmiş aydı ay beg, bodun hâli edgü duâ artğu teg</code><br/>
Oğdülmış cevap verdi ve: — Ey beyim, halkın hâli çok iyidir, halk durmadan sana hayır-duâ ediyor — dédi — [Metin eksik]
<br/><br/>
<code>
Öğdülmiş cevabı İligke</code><br/>
ÖĞDÜLMİŞ'İN HÜKÜMDARA CEVABI
</li>
<li><code>
Biri söz boğuz köz bu şehvet otı, bular ol kişike bu tâat yutı</code><br/>
Bir de söz, boğaz, göz ve bu şehvet âteşidir, bunlar ibâdete manî olur ve insan için bir felâkettir. [Metin eksik]
</li>
<li><code>
Biri boğuzı tıdsa bir az sözlese, yırak tutsa özdin yarağsız usa</code><br/>
Kim boğazının arzularına ram olmaz, az söyler ve yakışmayan şeylerden kendisini uzak tutarsa,
</li>
<li><code>
Havâ ârzûlarka bolur erse erk, buşup övke kelse özin tutsa berk</code><br/>
Kim heves ve arzularına hâkim olur, gazaba gelip, hiddetlendiği vakit, onu yenebilirse,
</li>
<li><code>
Ukuşluğ bu ol hem biliglig bu ol, munı alsa bolğay ukuşluğ amul</code><br/>
Akıllı ve bilgili insan odur, akıllı ve sakin tabiatlı olan kimse buna muvaffak olur.
</li>
<li><code>
Ukuşluğ kişiler sözi öggü teg, köni tüz bolur ol özi belgü teg</code><br/>
Akıllı insanların sözü öğülecek sözlerdir, o doğru ve dürüst olur ve kendisini her vakit belli eder.
</li>
<li><code>
Yarağsızka yakmaz yıratur özin, kereksizni körmez yumıtur közin</code><br/>
Onlar yakışmayanlara yaklaşmaz ve kendilerini bu gibi şeylerden uzak tutarlar, lüzumsuz şeyleri görmezler, ona göz yumarlar.
<br/><br/>
<code>
İlig cevabı Öğdülmişke</code><br/>
HÜKÜMDARIN ÖĞDÜLMİŞ'E CEVABI
</li>
<li><code>
İlig aydı körklüg ayur sen bu söz, asığlığ-turur bu sözüg artuk öz</code><br/>
Hükümdar:—Çok güzel söylüyorsun, bu çok samimî ve fevkalâde faydalı bir sözdür—dedi —[Metin eksik]
<br/><br/>
<code>
Öğdülmiş cevabı İligke</code><br/>
ÖĞDÜLMİŞ'İN HÜKÜMDARA CEVABI
</li>
<li><code>
Sefâcı-turur bu et öz me otun, cefâka cefâ kıl özüñni tutun</code><br/>
Bu vücûd cefakâr ve küstahtır, cefacıya karşı cefâ kıl ve kendine hâkim ol. [Metin eksik]
</li>
<li><code>
Neçe edgü kılsa et özke seve, añar ança yavlak kılur bu cefâ</code><br/>
Bir kimse ne kadar vücûdu sever ve ona iyilik ederse, o da ona o kadar cefa ve kötülük eder.
</li>
<li><code>
Yeme yakşı aymış kişi üdrümi, cefâçı et özke otı hem emi</code><br/>
İnsanların seçkini çok güzel söylemiş, onun sözü cefâcı vücûda karşı bir çâre ve tedbirdir.
</li>
<li><code>
Vefâ kimke kıldıñ cefâka anun, cefâçı cefâsın tegürgey künün</code><br/>
Birine vefa gösterdi isen, ondan cefâ görmeğe hazırlan, cefakâr nefsin seni bir gün cefâya duçar edecektir.
</li>
<li><code>
Kimi edgü tuttuñ añar korku tur, seni isizin ol ulıtğay ünün</code><br/>
Kime iyi muamele ettinse, ondan kork, onun kötülüğü bir gün seni inletecektir.
</li>
<li><code>
Ay ilig bu üç ara semzi yavuz, biri ıt biri kuş birisi et öz</code><br/>
Ey hükümdar, şu üç şeyin semizi fenadır, biri köpek, bir av-kuşu, biri de vücûttur.
</li>
<li><code>
Açurğu bularığ yolın tutsa ked, anın yolka kirse boyun egse ked</code><br/>
İyice yola gelmeleri için, bunları aç bırakmak lâzımdır, bunlar ancak böylelikle yola gelir ve boyun eğerler.
</li>
<li><code>
Yolın kısmasa kuş meñin edlemez, semiz bolsa ıt tok avın avlamaz</code><br/>
Yolunu sıkı bir murakabe altında bulundurmazsan, kuş avını yakalamaz, köpek tok ve semiz olursa, av peşinden koşmaz.
</li>
<li><code>
Et öz todsa kansa bolur buğrağu, kaçar edgülerin süre ıdmağu</code><br/>
Vücût doyar ve kanarsa, deve-aygırı gibi olur, yaptığın iyilikleri önüne katarak sürer ve götürür, onu bırakmamalıdır.
</li>
<li><code>
Kuşuñ avlamasa bir ördek yas ol, ıtu kodsa avın yası bir as ol</code><br/>
Kuşun avlamazsa, bunun zararı bir ördektir, köpeğin avını bırakırsa, zararı nihayet bir kakımdır.
</li>
<li><code>
Özüñ buğrağursa bedütse boyun, seni otka tartar ulıtur ünün</code><br/>
Vücûdun deve-aygırına döner ve enseni kalınlaştırırsa, seni ateşe sürükler ve acı-acı feryad ettirir.
</li>
<li><code>
Meñilig-turur kör meñi yok çığay, barın tap kılıp ol yorır köñli bay</code><br/>
Yiyeceği olmayan fakir de huzur içindedir, o eline geçene kanâat eder ve gönül zenginliği içinde yaşar.
</li>
<li><code>
Egin bütse boğuzın todursa aşın, kılur teñri tapğı iter ol işin</code><br/>
Sırtına bir şey geçirip, boğazını doyurunca, Tanrıya ibâdet kılar ve âhiret' işini yoluna koyar.
</li>
<li><code>
Uluğluk bu devlet bu kut kıv kişig, küvezlikke tartar kodup öz işig</code><br/>
Büyüklük, bu devlet ve bu saadet insanı, yapmakla mükellef olduğu işleri bırakıp, kibirli olmağa sürükler.
</li>
<li><code>
Küvezlik bayattın yıratur kuluğ, ukuşluğ yorımaz bu yañlığ yoluğ</code><br/>
Gurur kulu Tanrıdan uzaklaştırır, akıllı insan böyle bir yolu ihtiyar etmez.
</li>
<li><code>
Çığay ma ölür ök yeme bay ölür, iki böz iletür kara yer bolur</code><br/>
Fakir de ölür, zengin de, bunların ikisinin de götürecekleri şey ancak bir kefenden ibarettir ve nihayet kara toprak olurlar.
</li>
<li><code>
Çığay ölse kutlur kiter emgeki, bay ölse kalur neñ iletür yüki</code><br/>
Fakir ölürse, zahmetlerinden kurtulur, zengin ölürse, malını bırakır, fakat onun vebalini birlikte götürür.
</li>
<li><code>
Muñar meñzer emdi bu söz belgülüg, bu sözde özüñke kötürgil ülüg</code><br/>
Gerçekten buna benzeyen bir söz vardır, bu sözden kendine bir hisse al.
</li>
<li><code>
Ay nimet idisi ölüm mihnetiñ, ay mihnet idisi ölüm nimetiñ</code><br/>
Ey nimet sahibi, ölüm senin mihnetindir, ey mihnet sahibi, ölüm senin nimetindir.
</li>
<li><code>
Çığay ölse kutlur kiter emgeki, ölüm tutsa ay bay sakış bermekiñ</code><br/>
Fakir ölürse, zahmetlerinden kurtulur, ey zengin ölüm yakalarsa, senin bir de hesap vermen vardır.
<br/><br/>
<code>
İlig sözi Öğdülmişke</code><br/>
HÜKÜMDARIN ÖĞDÜLMİŞ'E SÖZÜ
</li>
<li><code>
Yana aydı ilig bu dünyâ içi, yılanı çadanı telim tikgüçi</code><br/>
Hükümdar devamla :— Bu dünya bir çok zehirli yılan ve çıyanlar ile doludur — dedi —
</li>
<li><code>
Aşı az yegüke ağusı üküş, yana öñdisi az üküşi söküş</code><br/>
Yiyecek nimeti az, zehiri çok olduğu gibi, medhedılecek şeyi az, nefret edilecek şeyi de çoktur.
</li>
<li><code>
Ukuşluğ sunup alğusı az neñi, biliglig açıp az yegüsi meñi</code><br/>
Bu dünyada akıllı insanın elini uzatıp, alacağı şey azdır, bilgilinin iştiha ile yiyeceği nimet de azdır.
</li>
<li><code>
Biligsizke uçmak-turur bu ajun, erej birle avnur yorır muñsuzun</code><br/>
Bilgisiz için bu dünya cennettir, o huzur içinde avunur ve hiç bir şeye ihtiyaç hissetmeden yaşar.
</li>
<li><code>
Tiken ol ukuşluğka dünyâ tolu, adak ursa yerke kirür saklağu</code><br/>
Akıllı insan için dünya dikenler ile doludur, yere basınca, ayağına batar, dikkat etmek lâzımdır.
</li>
<li><code>
Ağu ol biligligke dünyâ içi, anın aş yeyümez üzer öz küçi</code><br/>
Bilgili insan için dünya zehir ile doludur, bundan dolayı o yemek yemez, güçten-kuvvetten kesilir.
</li>
<li><code>
Anın kaçtı zâhid oğul kız kodup, munın kodtı âbid tapuğka udup</code><br/>
Zâhid bundan dolayı çoluk-çocuğunu bırakıp kaçtı, âbid onun için dünyayı bırakıp, kendini ibâdete verdi.
</li>
<li><code>
Bu kün biz ilinmiş-tururmız muñar, küdezsün bayat bu belâdin sıñar</code><br/>
Biz bugün buna kendimizi kaptırmış bulunuyoruz, Tanrı bu belâdan bizi korusun.
<br/><br/>
<code>
Öğdülmiş cevabı İligke</code><br/>
ÖĞDÜLMİŞ'İN HÜKÜMDARA CEVABI
</li>
<li><code>
Yanut berdi ögdülmiş aydı bu söz, tükel söz çını ol ukuş birle tüz</code><br/>
Öğdülmiş cevap verdi : — Bu söz sözlerin en doğrusu ve akla en yakın olanıdır — dedi —
</li>
<li><code>
Körü barsa dünyâ kılınçı teñi, yegen yel büke teg bu kılkı yañı</code><br/>
Dikkat edersen, dünyanın, tabiati gibi, tavrı ve hareketi de doymak bilmez bir ejderhaya benzer.
</li>
<li><code>
Özi igdür ök san özi semritür, özi ök etin yer özi yavrıtur</code><br/>
însanı, san ki, kendisi bizzat besler ve kendisi semirtir, sonra kendisi onun etini yer ve onu zayıflatır.
</li>
<li><code>
Baka barsa yetrü ajun hâlini, eñip kalğu tañlap kör uksa anı</code><br/>
Dünyanın hâline iyice dikkat eder ve onun mâhiyetini anlarsa, insan hayretler içinde kalır.
</li>
<li><code>
Apalı havâlı ajunka ilip, uruğ yadtı dünyâ içinde kelip</code><br/>
Adem ve Havva yer yüzüne inip, dünya içinde insan neslini çoğalttı.
</li>
<li><code>
Olarda berü tut bu üdke tegi, ne yañlığ eren koptı begler begi</code><br/>
Onlardan itibaren bugüne kadar dünyaya ne türlü insanlar ve ne kadar beyler beyi geldi.
</li>
<li><code>
Kayu bilge tuğdı kayu alp atım, kayu kür küvez er kaya teg yalım</code><br/>
Kimi âlim doğdu, kimi cesur, kahraman, kimi yalçın kaya gibi, mağrur ve kabadayı.
</li>
<li><code>
Kayusı ukuşluğ kayusı bügü, kayu tilve munduz kayu ermegü</code><br/>
Kimi akıllı, kimi hakîm, kimi deli ve ahmak ıdı, kimi de tenbel idi.
</li>
<li><code>
Neçe savçı tuğdı okıtçı amul, bayat hükmi birle ayu berdi yol</code><br/>
Kaç peygamber, kemâl sahibi kaç elçi geldi ve Tanrı hükmü ile bize yol gösterdi.
</li>
<li><code>
Kayu az yaşadı kayusı uzun, kayu baş kötürdi bedükrek sözün</code><br/>
Kimi az yaşadı, kimi çok, kimi hakimane sözleri ile yüksek makama erişti.
</li>
<li><code>
Kayusı törütmiş idike turup, yağı teg ok attı yasını kurup</code><br/>
Kimi yaratan Tanrıya karşı, düşman gibi, yayını kurup, ok attı.
</li>
<li><code>
Okığıl bu beytig negü ter eşit, uka barğıl emdi özüñ kılkı it</code><br/>
Şu beyti oku, dinle, ne der, iyice anla ve kendi tabiatini ona göre düzelt.
</li>
<li><code>
Kerek bilge bolğıl kerek miñ yaşa, tutup bütrü ajun erejin aşa</code><br/>
İster âlim ol, ister bin yaşa, ister bütün dünyayı ele geçir ve bütün nimetlerine nail ol.
</li>
<li><code>
Âhır ölgü özüñ kara yer bolup, ölüm tutsa eltür ökünçün yaşa</code><br/>
Sonunda sen de öleceksin ve kara toprak olacaksın, ölüm yakalayınca götürür, sonra peşiman olursun.
</li>
<li><code>
Neçe edgü koptı bu bilge bügü, tilep bulmadılar tiriglik yegü</code><br/>
Bu dünyaya ne kadar iyi insanlar, âlim ve hakimler geldi, bütün arzularına rağmen, ebedî hayata nail olamadılar.
</li>
<li><code>
Bu kün kör neçe toğmaduk teg bolup, kara yer katında yaturlar ölüp</code><br/>
Bugün bak, nasıl dünyaya hiç gelmemiş gibi olup, kara toprak altında yatarlar.
</li>
<li><code>
Ne törlüg ne yañlığ kişi koptı kör, yağız yer olarığ yedi optı kör</code><br/>
Ne türlü ve ne çeşit insanlar bu dünyaya geldi, bak, kara toprak hepsini yedi ve yuttu.
</li>
<li><code>
İtiglig sarây ordu karşı kodup, yağız yer töşenip yaturlar küdüp</code><br/>
Süslü saray, köşk ve evlerini bırakıp, kara toprağı döşenerek, bekleyip yatarlar.
</li>
<li><code>
Udırmu üni yok ya tınmaz tını, negü erki hâli biligli kanı</code><br/>
Uyurlar mı, sesleri yok ve nefes almazlar, hâlleri acaba nasıldır, bunu bilen hani.
</li>
<li><code>
Olar barça muñluğ bu kün edgüke, eligleri yetmez yegü kedgüke</code><br/>
Onların hepsi bugün iyiliğe muhtacdır, elleri yiyecek ve giyeceğe erişmez.
</li>
<li><code>
Ökünçün yaturlar kör ınçıklayu, küsep edgülükni miñ ârzû yeyü</code><br/>
Bak, peşimanlıkla inleyip yatarlar, bin iştiyak ile iyilik isterler.
</li>
<li><code>
Bayat berdi bizke bu kün bu künüg, yava kılsa bolmaz bu bulmış üdüg</code><br/>
Tanrı bize bugün bu günü verdi, ele geçen bu fırsatı heder etmemelidir.
</li>
<li><code>
Bayat bersü tevfik bu künde naru, kamuğ edgülükke ay edgü törü</code><br/>
Tanrı bize bugünden sonra her türlü iyilik için tevfik versin, ey mülkün iyi nizâmı.
</li>
<li><code>
Tilin berdi alkış kör ögdülmişe, ayur ay bügü beg uzun keç yaşa</code><br/>
Öğdülmiş hükümdarı öğdü ve : — Ey hakîm hükümdar, ömrün uzun olsun — dedi —
</li>
<li><code>
Ajun kalmasunı seniñsiz kuruğ, bayat kesmesüni seniñdin uruğ</code><br/>
Dünya sensiz kalmasın, sensiz âlem pek boş olur, Tanrı senin neslini kesmesin.
</li>
<li><code>
Negü erse ârzû tilekiñ kamuğ, aça bersü teñri saña ol kapuğ</code><br/>
Ne gibi arzu ve dileğin var ise, Tanrı sana bunların kapılarını dâima açık tutsun.
</li>
<li><code>
Negü erse ârzû tilekiñ takı, tükel bersü teñri saña ay akı</code><br/>
Daha ne gibi arzu ve dileğin olursa, ey cömert, Tanrı bunları da sana ihsan etsin.
</li>
<li><code>
Sevinçin avınçın tirilgil uzun, erejlengil ança ay kılkı tüzün</code><br/>
Sevinerek, avunarak, uzun ömür sür ve huzur içinde yaşa, ey halîm, selîm insan.
</li>
<li><code>
Diriğâ seniñ teg kişiler ölüp, kara yerde yatsa süñüki ulup</code><br/>
Senin gibi insanlar ölür ve kemikleri toprak altında dağılmış yatarsa, çok yazık olur.
</li>
<li><code>
Negü kılğu teñri bu dünyâ işi, bu yañlığ törütmiş ay ilçi başı</code><br/>
Ne yapalım, Tanrı bu dünyayı böyle yaratmış ey büyük hükümdar.
</li>
<li><code>
Neçe ölse bolmaz seni teg ölüg, özüñ edgülerdin ilindi ülüg</code><br/>
Senin gibi, iyilikler yapan bir hükümdar ölse bile, ölü sayılmaz.
</li>
<li><code>
Kerek öl kerek keç yaşağıl uzun, atıñ edgü birle yadıldı sözün</code><br/>
Gerek öl, gerek uzun ömürlü ol, adın artık iyilik ile dünyaya yayılmıştır.
</li>
<li><code>
Severiñ üküş bolsu sevmezleriñ, saçılsu birerin keñüsü yeriñ</code><br/>
Dostların çok olsun, düşmanların perişan olsun, memleketin genişlesin.
</li>
<li><code>
Yer öpti turup çıktı kesti sözin, atın mindi urdı eviñe yüzin</code><br/>
Öğdülmiş sözünü kesti, yer öptü ve kalkıp, dışarı çıktı, atına binip, evine doğru gitti.
</li>
<li><code>
Kelip tüşti kirdi eviñe yorıp, yedi içti yattı bir ança serip</code><br/>
Gelince, atından inip, evine girdi, yedi, içti, bir müddet yatıp, istirahat etti.
</li>
<li><code>
Yana koptı erte işin başladı, ayu berdi kördi özi işledi</code><br/>
Sabah tekrar kalktı ve işine başladı, emirler verdi, işleri gözden geçirdi, kendisi de çalıştı.
</li>
<li><code>
Köñül til köni tuttı tüzdi yorık, kamuğ egriler köndi itti kılık</code><br/>
Sadâkat ve hulûs ile hareketlerini tanzim etti, bütün eğriler onu görerek, doğru yola girdi ve huylarını düzelttiler.
</li>
<li><code>
İtildi ajun arttı ed kü duâ, kutadtı küni künde edgü duâ</code><br/>
Dünya düzene girdi, hayır-duâ çoğaldı, bunun bereketi ile memlekette günden-güne saadet arttı.
</li>
<li><code>
Olar bardı kaldı ol edgü atı, yitip barğu ermez atı hürmeti</code><br/>
Onlar gitti, fakat iyi adları kaldı, onların adı dâima hürmetle yâd edilecektir.
</li>
<li><code>
Körü barğıl emdi bu yañlığ kişi, kişimü bolur bu firişte işi</code><br/>
Dikkat et, imdi böyle insanlar insan mı olur, onların yaptıkları işler meleklere yakışacak işlerdir.
</li>
<li><code>
Kişi erdi erse olar ne üdün, negü ol ayu ber bu künki bodun</code><br/>
Eğer o vakit bunlar insan idi iseler, söyle bakayım, bugünkü insanlar nedir.
</li>
<li><code>
Kalı biz kişi ersemiz ay bügü, olarığ seziksiz firişte tigü</code><br/>
Ey hakîm, eğer biz insan isek, onlara, şüphesiz, melek demek lâzımdır.
</li>
<li><code>
Olarnıñ kılınçı ne kılkı sözi, eşitip kutadğu ol edgü izi</code><br/>
Onların tavrı, hareketi ve sözü ile bıraktıları iyi izler hakkında söylenenleri duymak da bir saadettir.
</li>
<li><code>
Ukuşluğ ukar ol biliglig bilir, ölür öz bu dünyâ seziksiz kalır</code><br/>
Akıllı anlar ve bilgili bilir, hiç şüphesiz, insan ölür ve bu dünya kalır.
</li>
<li><code>
Bulunmış bu üd kün yava kılmadın, tapuğ kılğu tegmez munıñda adın</code><br/>
Ele geçen bu zamanı boşuna geçirmeden, ibâdet kılmalıdır, insanın bu dünyadan elde edebileceği menfaat ancak budur.
</li>
<li><code>
Munıñda uluğ pend takı ne bolur, seniñde ozakı ölür köz körür</code><br/>
Senden öncekiler ölür, sen de görürsün, bundan daha büyük nasihat ne olabilir.
</li>
<li><code>
Kalır karşı ordu saraylar kamuğ, anı bend tutumaz bu öz ay uluğ</code><br/>
Bütün saray, köşk ve konakların hepsi kalır, ey büyük, insan bunlara devamlı olarak tasarruf edemez.
</li>
<li><code>
Neçe karşı ordu neçe berk tura, ölüm buzdı kıldı kara yer kör e</code><br/>
Nice saray ve köşkleri, nice sağlam kaleleri ölüm bozdu ve kara toprağa çevirdi, bak.
</li>
<li><code>
Neçe kend uluş bağ çeçekliklerig, kuruğ kodtı kör bu ölüm ay tirig</code><br/>
Nice şehir ve memleketleri, bağ ve bahçeleri bu ölüm ıssız bıraktı, ey diri.
</li>
<li><code>
Kalır karşı ordu saray pâk saña, alıp sen tutar sen bu bend tep maña</code><br/>
Saray, köşk ve konaklar boşalır, sana kalır, sen alır ve kendine bend ettim zannı ile, onları kullanırsın.
</li>
<li><code>
Kalın sü idisi ajunçı kanı, süsin kodtı boldı kara yer sanı</code><br/>
Kalabalık bir orduya sahip olan o cihan beyi hani, ordusunu bıraktı, kendisi kara toprak oldu.
</li>
<li><code>
Kanı ol suk ilçi ilim az tedi, üküş el küçedi yeyü bilmedi</code><br/>
Hani o memleketim az diyen haris hükümdar, bir çok memleketleri hâkimiyeti altına aldı, fakat elinde tutamadı.
</li>
<li><code>
Kanı ol küçegli kişiler yerin, kulaç yer alındı yatur ınçıkın</code><br/>
Hani o başkalarının memleketine göz diken kimse, şimdi bir kulaç yerde ıztırap çekip yatar.
</li>
<li><code>
Kanı ol müsülmân kanı tökgüçi, nelük kirdi yerke kanı ol küçi</code><br/>
Hani o müslümanların kanını döken insan, niye toprağa girdi, onun gücü, kuvveti ne oldu.
</li>
<li><code>
Kanı ol kişig satğağuçı kişi, nelük boldı satğağ kara yer tuşı</code><br/>
Hani o başkalarına iftira eden adam, bu müfteri nasıl toprağa kalboldu.
</li>
<li><code>
Kanı ol tütüşügli dünyâ üçün, turu kaldı dünyâ ol öldi küçün</code><br/>
Hani o dünya için mücâdele eden insan, dünya yerinde kaldı, o ise, ölüme karşı koyamadı.
</li>
<li><code>
Kanı ol tirigli tavar kodmadın, iki böz iletti tilemez adın</code><br/>
Hani o mal, mülk, ne varsa kendinin olmasını isteyen insan, o beraberinde ancak iki bez götürebildi.
</li>
<li><code>
Kanı ol üküş yer tilegli kişi, kara yer töşendi itildi işi</code><br/>
Hani o çok yer isteyen adam, kendisi kara toprağa döşendi ve dâva bitti.
</li>
<li><code>
Bu yañlığ-turur dünyâ hâli kamuğ, ukuş birle körgil açılğay kapuğ</code><br/>
Bütün dünyanın hâli böyledir, anlayış ile bakarsan, idrâk kapılan açılır.
</li>
<li><code>
Erejleri emgek sevinçi sakınç, ağırı uçuzluk avınçı irinç</code><br/>
Onun huzuru zahmet, sevinci keder, izzeti zillet ve rahatı mihnettir.
</li>
<li><code>
Negü kelse yüdgil sen ınçıklama, erej erse erter ne emgek yeme</code><br/>
Ne gelirse, yüklen, şikâyet etme, huzur olsun-zahmet olsun, ikisi de geçer.
</li>
<li><code>
Eşitgil negü ter bilig bergüçi, ay emgek bile sen sabır kılğuçı</code><br/>
Ey felâketler karşısında sabreden insan, bilgi veren insan ne der, dinle.
</li>
<li><code>
Ay nimet idisi şükür kıl yegil, ay mihnet idisi habır kıl egil</code><br/>
Ey nîmet sahibi, bundan şükür ederek istifâde et, ey mihnet sahibi, kaderine boyun eğ, tahammül et.
</li>
<li><code>
Sabır kılsa mihnet bolur nimetiñ, şükür kılsa nimetka artar tigil</code><br/>
Sabır edersen, mihnet senin için nîmet olur, nîmet için şükür edersen, bu nîmet daha da artar, bunu böyle bil.
</li>
<li><code>
Körü bar ay bilge bu künki üdüg, öñin boldı barça kamuğ iş küdüg</code><br/>
Ey âlim, bugünkü zamana dikkat et, işler tamamen değişti.
</li>
<li><code>
Biliglig uçuz boldı tutnur özin, ukuşluğ ağın boldı açmaz sözin</code><br/>
Bilgili hakir oldu, bir tarafa sinip kalıyor, akıllı dilsiz oldu, ağzını açmıyor.
</li>
<li><code>
Telim boldı elde bu yavlak kişi, yavaş boldı satğağ kötürmez başı</code><br/>
Memlekette fena adamlar çoğaldı, halîm insanlar ayak altında kaldı, başlarını kaldıramıyorlar.
</li>
<li><code>
Borun yüz yuğuçı namâz kodğuçı, kür ersig atandı yorıtur küçi</code><br/>
Şarap ile yüzlerini yıkayan ve ibâdeti bırakanlar şimdi yiğit sayılıyor ve istediklerini yapıyorlar.
</li>
<li><code>
Fesâd fisk idisi atandı eren, bor içmez kişi atı boldı saran</code><br/>
Fesat ve fısk yapanlar merd sayıldı, şarap içmeyen kimseler hasis sayıldı.
</li>
<li><code>
Namâz rûza birle yorığlı kişi, munâfik atandı ay elçi başı</code><br/>
Namazına ve orucuna devam eden insanlar münafık sayıldı, ey memleketin başında bulunan insan.
</li>
<li><code>
Halâl yitti barça haram üstedi, harâm yegli köñlin kara kir tudı</code><br/>
Halâl büs-bütün ortadan kalktı, haram çoğaldı, haram yiyenin gönlü kara kirle kaplandı.
</li>
<li><code>
Halâl atı kaldı körüglisi yok, harâm karma boldı toduğlısı yok</code><br/>
Halâlin ancak adı kaldı, onu gören yok, haram kapışıldı, hâlâ ona doyan yok.
</li>
<li><code>
Kanı bu harâmıñ haram tegüçi, harâmığ kodup bir halâl yegüçi</code><br/>
Hani bu harama haram diyen, haramı bırakıp, halâl yiyen insan nerede.
</li>
<li><code>
Sakınuk tegüçi kim ol çın köni, könilik küni bar yarutur küni</code><br/>
Gerçekten dürüst ve takva sahibi denilecek kim kaldı, fakat güneşi parlayan bir kıyamet günü vardır.
</li>
<li><code>
Harâm birle artuk karardı köñül, halâl kayda bulğu tilep ay oğul</code><br/>
Kalpler haram ile çok fazla karardı, ey oğul, halâli nerede arayıp bulmalı.
</li>
<li><code>
Muñar meñzetü keldi emdi bu söz, munı yakşı tıñla ayâ köñli tüz</code><br/>
Buna benzer şöyle bir söz vardır, bunu iyice dinle, ey temiz kalpli insan.
</li>
<li><code>
Harâm birle köñlüm kara boldı kir, bilig işke tutmaz özüm yüzde bir</code><br/>
Gönlüm haram ile karardı ve kirlendi, ben bilgiyi yüzde bir işte dahi kullanmam.
</li>
<li><code>
Et öz eglü bilmez havâ bulnadı, tapuğka tegümez özüm açtı sır</code><br/>
Vücût artık eğilmez, hevâ ve heves onu esir etti, ben artık ibâdetle meşgul olamıyorum, işte sırrımı açtım.
</li>
<li><code>
Ajun kılkı barça adın boldı kör, kişi köñli tilde öñin boldı kör</code><br/>
Dünyanın tabiati tamamen değişti, insanların gönlü ile dilleri birbirine uymuyor.
</li>
<li><code>
Vefâ kitti halkta cefâ üstedi, tilep bir ınanğu kişi kalmadı</code><br/>
Halktan vefa gitti, cefâ çoğaldı, itimad edilecek bir kimse ararsan, bulamazsın.
</li>
<li><code>
Vefâ ketti halkta cefâ urdı iz, ınanğu tayanğu kişi boldı kız</code><br/>
Halktan vefa gitti, yerini cefâ aldı, itimad edilecek, inanılacak kimse pek nâdir.
</li>
<li><code>
Yakınlık yağukluk yırattı kadaş, bağırsaklıkın kodtı edgü adaş</code><br/>
Akrabalar arasından yakınlık ve kardeşlik uzaklaştı, artık candan arkadaşlık kalmadı.
</li>
<li><code>
Kiçigde edeb yok uluğda bilig, otunlar üküş boldı yitti silig</code><br/>
Küçüklerde terbiye, büyüklerde bilgi yok, kaba insanlar çoğaldı, nâzik insanlar ortadan kalktı.
</li>
<li><code>
Yakınlık neçe boldı yarmak üçün, kanı iş kılığlı köni hak üçün</code><br/>
İnsanlar para uğrunda birbirlerine yakmlaştılar, doğruluk ve hakikat yolunda iş gören nerede.
</li>
<li><code>
Emanet atı bar kanı kıldaçı, nasihat sözi bar kanı tuttaçı</code><br/>
Emânetin adı var, onu yerme getiren nerede, nasihatin sözü var, onu tutan nerede.
</li>
<li><code>
Kanı emr-ü marûf kılığlı kişi, kanı nehy-ü münker tıdığlı kişi</code><br/>
Mârufu emreden kim, münkeri nehyeden kim.
</li>
<li><code>
Satığçı kötürdi emânetlerin, bu uzlar kötürdi nasihatlerin</code><br/>
Satıcılar emânet vasfını kaybettiler, ustalar artık nasihatten vazgeçtiler.
</li>
<li><code>
Biliglig köni sözleyümez sözin, tişide uvut kitti örtmez yüzin</code><br/>
Bilgili sözünü dos-doğru söyleyemez oldu, kadınlardan haya gitti, yüzlerini örtmezler.
</li>
<li><code>
Köni bardı keldi neçe egrilik, kanı kalmadı bir kişi teñrilik</code><br/>
Doğruluk gitti, yerine nice eğrilik geldi, Allah için iş gören tek bir insan kalmadı.
</li>
<li><code>
Kişi barça yarmak kulı boldılar, kümüş kimde erse boyun berdiler</code><br/>
insanların hepsi para kulu oldu, gümüş kimde ise, ona boyun eğdiler.
</li>
<li><code>
Cemâat köp erdi bu mescidler az, kalın boldı mescid cemâatler az</code><br/>
Cemâatler çok, camiler az idi, şimdi camiler çoğaldı, cemâatler azaldı.
</li>
<li><code>
Negü ter eşitgil sakınuk kişi, köñülke alın sen ay edgü başı</code><br/>
Dinle, takva sahibi insan ne der, ey iyi insan, sen bunu gönlüne yerleştir.
</li>
<li><code>
Kanı bir könilik kılığlı kanı, kanı teñilik iş yorığlı kanı</code><br/>
Hani, doğruluk ile hareket eden kim var, hani Allah rızâsı için iş gören kim var.
</li>
<li><code>
Ajun barça bütrü tükel artadı, körüp tañladaçı kanı bir munı</code><br/>
Dünyanın her tarafı baştan-başa bozuldu, buna bakıp, hayret eden bir kimse varmı.
</li>
<li><code>
Müsülmân karıştı için et yeşür, tükel inçke tegdi bu kâfir yatur</code><br/>
Müslümanlar karıştı, birbirlerinin etlerini yiyorlar, kâfirler ise, tam bir huzur içinde yaşıyorlar.
</li>
<li><code>
Kapuş karma boldı müsülmân neñi, kanı adra tutğan harâmığ öñi</code><br/>
Müslümanların malı çalındı, yağma edildi, haramı halâlden ayıran ve buna riâyet eden nerede.
</li>
<li><code>
Fesâd fisk üni kör udıtmaz keçe, kanı ilm ü kur’ân üni az çıça</code><br/>
Fesad ve fısk o kadar sesini yükseltti ki, insan geceleri uyuyamıyor, ilim ve Kur'an sesi hiç duyulmuyor bile.
</li>
<li><code>
Köñüller katığ boldı til yumşadı, könilik özi bardı kaldı yıdı</code><br/>
Gönüller katılaştı, diller yumuşadı, doğruluğun kendisi gitti, ancak kokusu kaldı.
</li>
<li><code>
Atalık kılur kör ataka oğul, oğul beg bolup kör ata boldı kul</code><br/>
Oğul babaya babalık eder, oğul bey ve baba ise, kul oldu.
</li>
<li><code>
Tiriglik kısıldı uzadı sakınç, baru arttı sukluk koradı sevinç</code><br/>
Hayat zorlaştı, endişe çoğaldı, hırs ve tamah gittikçe arttı, huzur azaldı
</li>
<li><code>
Çığay tul yetimig suyurkağlı yok, ajun tegşürüldi tañırkağlı yok</code><br/>
Fakir, dul ve yetimlere şefkat gösteren yok, dünyayı başka bir kalıba koydular da hayrete düşen kimse yok.
</li>
<li><code>
İdi yakşı aymış bügü bilgi keñ, ajunuğ sınağlı akı elgi keñ</code><br/>
Hakîm, bilgisi geniş, dünyayı tecrübe etmiş, cömert ve eli açık olan insan çok güzel söylemiş.
</li>
<li><code>
Ajun boldı âhır törü artadı, isizlerig edgü körü artadı</code><br/>
Dünyanın sonu geldi, nizam bozuldu, iyiler kötülere bakarak, değiştiler.
</li>
<li><code>
Ukuşluğ ukar ol biliglig bilir, yıl ay kün küniñe baru artadı</code><br/>
Akıllı anlar, bilgili bilir, yıl, ay, gün geçtikçe dünya günden-güne bozuldu.
</li>
<li><code>
Oğul kız kemişti ata hürmeti, söküş boldı erke avuçğa atı</code><br/>
Oğul-kız babaya hürmetini bıraktı, ihtiyar kelimesi insana bir hakaret sözü oldu.
</li>
<li><code>
Kamuğ tegşürüldi törü öñdiler, karalı ürüñli bir ök boldılar</code><br/>
Nizâm ve kanunların hepsi değişti, ak ve kara birbirinden farksız oldu.
</li>
<li><code>
Bu barça uluğ kün nişânı-turur, nişânı körünse keligli kelür</code><br/>
Bunlar hep kıyamet gününün alâmetidir, alâmeti görünürse, gelecek olan gelir.
</li>
<li><code>
Küdezsü uğan teñri imânımız, kötürsü bu fıtne belâ isiz iz</code><br/>
Kadir Tanrı encamımızı hayretsin, bu fitne, belâ ve kötü âdetleri ortadan kaldırsın.
</li>
<li><code>
Yıl altmış iki erdi tört yüz altmış iki bile, bitiyü tükettim bu söz ülgüle</code><br/>
Yıl dört yüz altmış iki idi, bu eseri yazıp, tamamladım.
</li>
<li><code>
Ögüm yetmişi söz bitirdim tükel, okığlı ukuğlı özüñ ülgi al</code><br/>
Aklımın erdiği sözlerin hepsini yazdım, ey okuyan ve anlayan insan, bundan hisse al.
</li>
<li><code>
Kayu törlüg erse yorıkıñ yoluñ, ayu berdim azrak bekütgil uluñ</code><br/>
Nasıl hareket edeceğini ve hangi yola gideceğini bir parça izah ettim, sen buna göre hareket ederek, hayatına esaslı bir temel kur.
</li>
<li><code>
Bu ol din yolı hem bu dünyâ yolı, bu yolça yorı yolda azma ulı</code><br/>
Bunlardan biri din yolu, biri de dünya yoludur, bu esaslı yoldan şaşma.
</li>
<li><code>
Kalı dünyâ kolsa yolı uş unu, apañ ukbi kolsa izi uş munu</code><br/>
Eğer dünya istersen, onun yolu işte bu, eğer âhiret istersen, onun da yolu işte budur.
</li>
<li><code>
Özüñ kullukı kıl bayat birge küç, kayusın tilese tile kılma üç</code><br/>
Sen kendi kulluğunu yerine getir, Tanrı sana kuvvet verir, bunlardan hangisini istersen, onu seç, fakat üçüncü bir yol arama.
</li>
<li><code>
İlâhi özüm bu sözüg başladı, tilekim ne erdi bilir sen idi</code><br/>
Ben bu söze başlarken, kasdimin ne olduğunu sen biliyordun, ey rabbim!
</li>
<li><code>
Tilemedim özke kü çav edgü at, kişi asğı koldum öz erse ya yat</code><br/>
Ben kendime şan ve şöhret veya iyi ad dilemedim, yakın olsun uzak olsun, ben her kesin iyiliğini istedim.
</li>
<li><code>
Okığlı okısa meni üşgürüp, duâ kılğamu tep maña bir turup</code><br/>
Bunu okuyan okudukça, beni hatırlayıp, belki bana da bir duâ eder diye düşündüm.
</li>
<li><code>
Tilekim bu erdi umınçım bu ok, okığlı maña bir duâ ıdğa uk</code><br/>
Dileğim bu idi, ümidim de budur, okuyan bana her hâlde bir duâ edecektir.
</li>
<li><code>
Tilim sözledi söz bitidi elig, ölür bu elig til ay kılkı silig</code><br/>
Dilim söyledi, elim de bunu yazdı, ey temiz kalpli insan, benim bu dilim ve elim fânidir.
</li>
<li><code>
Elig til nişânı munu bu bitig, saña kodtum emdi bitip ay tetig</code><br/>
Ey zeki insan, dilden ve elden kalan nişane, işte sana yazıp bırakmış olduğum bu kitaptır.
</li>
<li><code>
Unıtma meni ay okığlı tirig, özüm dünyâ kodsa töşense yirig</code><br/>
Ey bunu okuyan canlı, ben dünyayı bırakıp, toprağa düşünce, beni unutma.
</li>
<li><code>
Ayâ meñü muñsuz idim sen uluğ, sen ök yarlıkağıl bu muñluğ kuluğ</code><br/>
Ey ebedî ve ihtiyacdan vareste olan rabbım, sen büyüksün, bu muhtaç kulunun günahlarını sen bağışla.
</li>
<li><code>
Küremiş kul erdim yazukum telim, yazuk yarlıkağıl sen ök sen idim</code><br/>
Ben yolunu kaybetmiş bir kul idim, günahım çoktur, günahlarımı affet, sen benim rabbimsın.
</li>
<li><code>
Kuluñ men idim sen kul atı kul ok, idim sen tüzün sen idilik kıl ok</code><br/>
Ben kulunum, sen rabbimsin, kulun adı kuldur, sen rabbimsin, merhametlisin, sen efendiliğini göster.
</li>
<li><code>
Kuluñ men idim sen maña ay ğafûr, meni yarlıkağıl yazukum keçür</code><br/>
Ben kulunum, sen benim rabbimsın, ey gafur, beni affet, günahlarımı bağışla.
</li>
<li><code>
Yeme yarlıkağıl kamuğ mü’minığ, toğardın batarka tegi ay arığ</code><br/>
Bir de, doğudan batıya kadar, bütün müminlerin günahlarını bağışla.
</li>
<li><code>
Otun men otundın otunluk kelir, tüzün sen yazukum keçür ay bilir</code><br/>
Ben bir küstahım, küstah insandan küstahlık gelir, sen merhametlisin, ey her şeyi bilen Tanrım, günahlarımı sen affet.
</li>
<li><code>
Yıpardın yıpar ok yıdır ol ıdı, peliddin kelir ol arığsız yıdı</code><br/>
Miskten ancak misk kokusu gelir, fena koku murdar şeyden çıkar.
</li>
<li><code>
Umınçım sen ök sen maña ay umınç, umınç kesmegey men saña ay umınç</code><br/>
Ey ümidim, bana ümit bizzat sensin, ey ümidim, senden ümidimi kesmeyeceğim.
</li>
<li><code>
Yazukluğ kulur-men kılınçım cefâ, vefâlığ idim sen maña kıl vefâ</code><br/>
Ben günahkâr kulunum, yaptığım cefâdır, sen benim vefalı rabbimsin, bana vefa göster.
</li>
<li><code>
Cefâdın cefâ ok kelir ay idim, vefâda vefâdın adın bilmedim</code><br/>
Ey Rabbim, cefadan yine cefâ gelir, vefada vefadan başka bir şey görmedim.
</li>
<li><code>
Tüzü yarlıkağıl kamuğ mü’minığ, yazukum olarka bağışla arığ</code><br/>
Bütün müminleri affet, onların hürmetine bütün günahlarımı bağışla.
</li>
<li><code>
Tümen miñ selâmım tegür savçıka, ol edgü kulavuz köni yolçıka</code><br/>
Tanrım, iyi kılavuz olan ve doğru yolu gösteren Peygamber'e binlerce selamımı ulaştır.
</li>
<li><code>
Tüzü tört eşiñe meniñdin selâm, tegür ay bayatım tutaşı ulam</code><br/>
onun dört arkadaşına benden durmadan ve dâima binlerce selâm eriştir.
</li>
</ol>
</div>
<div class="footer">
<a href="../icerik.html">içerik</a> | <a href="../iletisim.html">iletişim</a>
</div>
  <script src="../theme.js"></script>
</body>
</html>
<!-- Google tag (gtag.js) -->
<script async="" src="https://www.googletagmanager.com/gtag/js?id=G-XB6M7JR5GW"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-XB6M7JR5GW');
</script>
