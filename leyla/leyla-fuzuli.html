<!DOCTYPE html>

<html lang="tr-TR">
  <head>
    <meta content="text/html; charset=utf-8" http-equiv="content-type"/>
    <meta content="width=device-width, initial-scale=1.0" name="viewport"/>
    <link rel="stylesheet" href="../base.css"/>
    <link rel="stylesheet" href="../light.css"/>
    <link href="../favicon.ico" rel="shortcut icon" type="image/png"/>

    <title>Leyla ile Mecnun</title>

  </head>
<body>

<div class="header">
<div><a href="../"><img class="logo" alt="Türk Bitig" src="../logo.png" /></a><a class="turkbitig" href="../">Türk Bitig</a></div>
</div>

<div class="sitenav">

<div class="tabs">
<a class="bas" href="../">BAŞ</a>
<a class="parent" href="./">Leyla ile Mecnun</a>
</div>

<div class="nav">
<a href="./">Hamdullah</a>
<a class="this">Fuzuli Metni</a>
</div>

</div>

<div class="content">

<h2>Leyla ile Mecnun - Fuzuli</h2>

<p><i><b>Bu Hazret-i İzzetden izhâr-ı hamd ileistimdâd-ı husûl-i metâlibdürveÂsâr-ı şükr ile istid'â-yı setr-iMeâyibdür</b></i></p>

<ol>
<li>Elhamdü li-vâhib'il-mekârim, Ve'ş-şükrü li-sahibi'l-merâhim</li>
<li>Veh've'l-ezeliyyü fi'l-bidâye, Veh've'l-ebediyyü fi'n-nihâye</li>
<li>Kad şâa bi-sun'ihi beyâneh, Mâ a'zamu fi'l-bakâi şâneh</li>
<li>Sübhânallah zihî hudâvend, Bî-şibh u şerîk u misl u mânend</li>
<li>Meşşâta-i nev arûs-i âlem, Gevher-keş-i silk-i nesl-i Âdem</li>
<li>Sarrâf-ı cevâhir-i hakâyık, Keşşâf-ı gavâmız-ı dekâyık</li>
<li>Peydâ-kon-i her nihan ki bâşed, Pinhân-kon-i her iyan ki bâşed</li>
<li>Mi'mâr-ı binâ-yı âferîniş, Sîr-âb-kon-i riyâz-ı bîniş</li>
<li>Yâ Rab mededî ki derd-mendem, Aşüfte vü zâr ü müst-mendem</li>
<li>Ez feyz-i huner haber ne-dârem, Cuz bî-hunerî huner ne-dârem</li>
<li>Şugl-i acebî girifteem pîş, Pîş u pes-i û tamâm teşvîş</li>
<li>Sengîst be-râhem uftâde, Bahrîst merâ hirâs dâde</li>
<li>Tevfîk-i toem eger ne-bâşed, V'er lutf-ı to râhber ne-bâşed</li>
<li>Muşkil ki der in girîve-i teng, La'lî beder ârem ez dil-i seng</li>
<li>Muşkil ki mûrad ruh numâyed, Zin bahr durî be-destem âred</li>
<li>An kon ki dilem furûğ- gîred, Levham rakam-ı safâ pezîred</li>
<li>Âyîne-i hâtıram şeved pâk, Rûşen gerded çerâğ-ı idrâk</li>
<li>Kufl-i der-i ârzû bitâbem, Her çîz taleb konem biyâbem</li>
<li>Bahşed be-riyâz-ı devletem âb, Ebr-i kerem-i Rasûl u ashâb <br>
	<i><b>Bu şükûfe-i gül-zâr-ı tevhîddür ve Nev bâve-i bûstân-ı temcîddür</b></i></li>
<li>Ey mûnis-i ehl-i zevk yâdun, Ebvâb-ı emel kilîdi adun</li>
<li>Ey genc-i atâ tılısmı ismün, Sen genc-i nihân cihaân tılısmun</li>
<li>Ey cûd-ı vücûdı kevne vâhib, Zâtı kimi i'tirâfı vâcib</li>
<li>Ey silsile-i vücûda nâzım, Rezzâk-ı erâzil ü eâzım</li>
<li>Ey perde-keş-i rümûz-ı mübhem, Müstahfız-ı intizâm-ı âlem</li>
<li>Ey mûnis-i hâtır-ı perîşân, Bî-cân olana mahabbetün cân</li>
<li>Ey nakş-tırâz-ı safha-i hâk, Sâhib-rakam-ı hutût-ı eflâk</li>
<li>Ey muhtesib-i cihât-ı erkân, Kân-ı güher-i vücûb ü imkân</li>
<li>Ey mebde-i feyz-i âferîniş, Senden rûşen çerâğ-ı bîniş</li>
<li>Ey perde-i mâsivâ nikâbun, Senden özge senün hicâbun</li>
<li>Ey sırr-ı vücûdun emr-i ma'lûm, Mevcûd hemîn sen özge ma'dûm</li>
<li>Ey yeddi gül ü tokuz gülistân, Feyz-i keremünle sebz ü handân</li>
<li>Ey varı yoh eyleyen yohı var, Yoh varlığunda zann ü inkâr</li>
<li>Ey şâhid-i gayb perde-dârı, Fikrün güli ma'rifet bahârı</li>
<li>Ey âleme feyz-i cûd senden, Halka şeref-i vücûd senden</li>
<li>Ey cümle cihân sana rızâ-cû, Senden hâlî senünle memlû</li>
<li>Ey şem'-i ezel fetîle-sûzı, Bezm-i ebed encümen-fürûzı</li>
<li>Ey şirk ü şerîkden münezzeh, Sırr-ı ezel ü ebedden âgeh</li>
<li>Ey bâr-ı Hudâ-yı âlem-ârây, Tahsîn işüne hemîn ola rây</li>
<li>Ahsent zihî hakîm-i kâmil, Ne şükr ola sun'una mukâbil</li>
<li>Fıtrat rakamın çeken zamanda, Hakkâ ki bu emr-i kün fe kânda</li>
<li>Hükm etdün kim ne ola ahvâl, Ne vaz' ile çizgine meh ü sâl</li>
<li>Devrân ne zamanda ola âhir, Her devrinde ne ola zâhir</li>
<li>Nişe ola ferd-i nesl-i Âdem, Her ferdi anun ne ede her dem</li>
<li>Eşyâya çoh etmezem tehayyür, Senden yanadur hemîn tefekkür</li>
<li>Eşyâ aceb olmaz olsa zâhir, Kim var senün kimi muzâhir</li>
<li>Ammâ çü sana kadîmdür zât, İdrâk sana yeter mi heyhât</li>
<li>İdrâkümüze kemâl-i hayret, Tevhîdüne besdürür delâlet</li>
<li>Endîşe-i zât kılmak olmaz, Bilmek bu yeter ki bilmek olmaz</li>
<li>Ol dem ki urup binâ-yı muhkem, Çekdün rakam-ı nizâm-ı âlem</li>
<li>Hakkâ ki hoş intizâm verdün, Ârâyişini tamâm verdün</li>
<li>Etdün gereğin ger az ger çoh, Bir nesne gereklü yoh ki ol yoh</li>
<li>Bir nev' ile eyledün müheyyâ, Kim geldi kusûrdan müberrâ</li>
<li>Eşyâda egerçi râz çohdur, Ol kim ola râzun anda yohdur</li>
<li>Eşyâ nişe senden olsun âgâh, El kudretu ve'l-bekâu li'llâh <br>
	<i><b>Bu münâcât deryâsından bir cevherdür ve Tazarru' ma'deninden bir gevherdür</b></i></li>
<li>Yâ Rab kerem et ki hâr ü zârem, Dergâha besî ümîd-vârem</li>
<li>Toprağ idüm eyledün bir insân, Müstevcib-i akl ü kâbil-i cân</li>
<li>Ger cân ise hâk-i dergehündür, V'er akl ise sâlik-i rehündür</li>
<li>Men gülşen-i cân içinde hârem, Âyîne-i akla bir gubârem</li>
<li>Nem var ki lâf edem özümden, Mahv eyle meni menüm gözümden</li>
<li>Ol gün ki yoh idi mende kudret, Kıldun mana gaybetümde şefkat</li>
<li>Cân verdün ü sâhib-i dil etdün, İdrâk-i umûra kâbil etdün</li>
<li>Ger safha-ı sûrete misâlüm, Çekmezdi kazâ n'olurdı hâlüm</li>
<li>Hâlâ ki havâlegâh-ı cûdem, Makbûl-ı saâdet-i vücûdem</li>
<li>Yüz şükr ki yoh sana hilâfum, İnsâfum var ü i'tirâfum</li>
<li>Eyle değülem ki bu arada, Sedd ola sülûküm i'tikâda</li>
<li>Her lahza akîdem ola zâil, Tevhîdüne isteyem delâil</li>
<li>Râh-i talebünde bî-karârem, Ammâ talebümde şermsârem</li>
<li>Doğrı yola getmedüm ne hâsıl, Bir menzile yetmedüm ne hâsıl</li>
<li>Bu arsada her eser ki gördüm, Sensen dedüm ol eser yöğürdüm</li>
<li>Çün verdi hayâl ana ham ü pîç, Men münfail oldum ol eser hîç</li>
<li>Men akldan isterem delâlet, Aklum mana gösterür dalâlet</li>
<li>Tahkîk yolında akl n'etsün, A'mâ vü garîb handa getsün</li>
<li>Tevfîk edersen meger refîkum, Tâ sehl ola şiddet-i tarîkum</li>
<li>Gör hırsumı isteğünce ver kâm, Senden ikbâl ü menden ikdâm</li>
<li>İlmünde ıyandur i'tikâdum, Sensen senden hemîn murâdum</li>
<li>Dünyâ nedür ü taallukâtı, Endîşe-i mevtdür hayâtı</li>
<li>Ammâ demezem yamandur ol hem, Ser-menzil-i imtihandur ol hem</li>
<li>Bi'llâh ki bu dil-firîb menzil, Eyle mana verdi râhat-i dil</li>
<li>Kim eski makâmumı unutdum, Sandum vatanum makâm dutdum</li>
<li>Müşkil gelür imdi terkin etmek, Bir özge makâma dahi getmek</li>
<li>Men beyle kılurdum i'tibârı, Kim munda olur gönül karârı</li>
<li>Mundan özge makâm olmaz, Zevki bu yerün tamâm olmaz</li>
<li>Ammâ çü senündürür bu güftâr, Kim dünyeden özge âhiret var</li>
<li>Oldur ki makâm-ı câvidândur, Kâm-ı dil ü râhat-ı revândur</li>
<li>Güftâruna i'tikâd kıldum, Ol yahşırağ olduğını bildüm</li>
<li>Bildüm ki budur senün murâdun, Kim ehl-i kemâl ola ibâdun</li>
<li>Munda yete rütbe-i kemâle, Anda yete devlet-i visâle</li>
<li>Farz oldı bu azmi cezm kılmak, Mi'râc-ı kemâle azm kılmak</li>
<li>Bu râhdan etmek olmaz ikrâh, Hoş râhdürür sana geden râh</li>
<li>Evvelde çü lutfun oldı ma'lûm, Âhir günde hem etme mahrûm</li>
<li>Çün yâd-ı visâl edüp revânum, Azm-i reh-i kurbün ede cânum</li>
<li>Ol lahza hem etme şefkatün kem, Tevfîki refîkum eyle bir dem</li>
<li>Çün akl ile dil emânetündür, Mende eser-i inâyetündür</li>
<li>Munları menümle zâr kılma, Bir niçe azîzi hâr kılma</li>
<li>Tâ kim bu makâmı terk edende, Senden yana azm edüp gedende</li>
<li>Menden âzürde getmesünler, Dergâha şikâyet etmesünler</li>
<li>Şûm olmasun anlara visâlüm, Olmasun olardan infiâlüm <br>
	<i><b>Bu kasîde Hazret-i Bârî Şânındadur</b></i></li>
<li>Âferîn ey sâni'-i ten-perver-i cân-âferîn, Hâliku'l-eşyâ İlâhu'l-halk Rabbu'l-âlemîn</li>
<li>Mübdi'-i âsâr-ı kudret akd-peyvend-i vücûd, Zâbit-i erkân-ı fıtrat nakş-bend-i mâ' ü tîn</li>
<li>Ey semûm-ı satvetün te'sîri nîrân-ı cahîm, V'ey sehâb-ı rahmetün sîr-âbı Firdevs-i berîn</li>
<li>Kudretün gül-zârına bir sebze Sidrü'l-müntehâ, Hikmetün şem'ine bir pervâne Cibrîl-i emîn</li>
<li>Sun'un eyvânında bir kandîldür nüh âsmân, San'atun dîbâcesinden bir varak rûy-i zemîn</li>
<li>Dergeh-i ta'zîm ü tekrîmünden âlem kâm-cûy, Hırmen-i ihsân ü eltâfundan âdem hûşe-çîn</li>
<li>Arsa-i idrâk-i fevz-i re'fetün dârül-emân, Rişte-i ümmîd-i feyz-i rahmetün hablü'l-metîn</li>
<li>Hâkdan her zerre te'yîdünle bir cism-i latîf, Âbdan her katra tevfîkünle bir dürr-i semîn</li>
<li>Ol amîmü'l-feyz mün'imsen ki feyz-i şâmilün, Rızk taksîminde kılmaz imtiyâz-ı küfr ü dîn</li>
<li>Vâdî-i derkündedür ser-geşte fehm-i tünd-seyr, Mülk-i tevhîdündedür mahsûr akl-ı dûr-bîn</li>
<li>İlm-i irfânunda her kim bir yakîn bulmuş velî, Hîç şek yohdur kim ol idrâki hasr etmez yakîn</li>
<li>İktizâ-yı hikmetün izhâr-ı kudret kılmağa, İhtilâf-ı tab' ile ezdâdı etmiş hem-nişîn</li>
<li>Hâdisât-ı ihtilâf-ı devrden görmez halel, Kime kim ma'mûre-i hıfzun olur hısn-ı hasîn</li>
<li>Hîç kim cürm ile dergâhundan olmaz nâ-ümîd, Senden ister kâm eger rüsvâ vü ger halvet-nişîn</li>
<li>Sensen izhâr eyleyen ma'şûka âşık şevkini, Âşıkı sensen kılan ma'şûk şevkiyle hazîn</li>
<li>Neş'e-i aşkunladur Mecnûn sürûdı sûznâk, Pertev-i hüsnünledür Leylî cemâli nâzenîn</li>
<li>Pâdişâhâ iktizâ-yı hikmetün tenbîh edüp, Gerçi havrâ ravza-i tâ'âta konmışdır rehîn</li>
<li>Tâ'atun eyler Fuzûlî tâkat oldukça velî, Hırs ile ne ravza-i Rıdvan diler ne hûr-i 'în</li>
<li>Hûr-i 'în ü ravza-i Rıdvan havâyîlikdürür, Nefsden geçmişdür ol senden rızâ ister hemîn <br>
	<i><b>Bu vâcibü'l-vücûd isbâtına bürhân-ı kâtı'dur ve Bekâ-i sâir-i mevcûdâta delîl-i mâni'dür.</b></i></li>
<li>Etmek gerek ehl-i feyz ü bîniş, Tahkîk-i vücûd-ı âferîniş</li>
<li>Bilmek gerek anı kim cevâhir, Ne genc-i nihândan oldı zâhir</li>
<li>Ne dâiredür bu devr-i eflâk, Ne zâbıtadur bu merkez-i hâk</li>
<li>Cisme arazı kim etdi kâim, Nâra neden oldı nûr lâzım</li>
<li>Her hilkate gerçi bir sebep var, Âyâ sebebi kim etdi izhâr</li>
<li>Ger kâf ile nûndan oldı âlem, Âyâ neden oldı kâf ü nûn hem</li>
<li>Bî-hûde değül bu kâr-hâne, Bî-fâide gerdiş-i zemâne</li>
<li>Hâşâ ki bu turfe nakş-ı garrâ, Nakkâşından ola müberrâ</li>
<li>Hâşâ ki bu bârgâh-ı âli, Bir dem eyesinden ola hâlî</li>
<li>Fikr eyle vü gör nedür bu üslûb, Ne sâni'edür bu sun' mensûb</li>
<li>Her zerre-i zâhirün zuhûrı, Bir özgeye bağludur zarûrî</li>
<li>Ger gâyete eylesen teemmül, Zâhir olur anda mazhar-ı kül</li>
<li>Versen özüne fenâ-yı mutlak, İsbât olur ol fenâ ile Hak</li>
<li>Ger var ise ma'rifet mezâkı, Fânî sana bes delîl-i bâkî</li>
<li>Hakkâ ki hemîn vücûd birdür, Bir zâta vücûd münhasırdur</li>
<li>Aksidür anun vücûd-i ağyâr, Ma'nîde yoh i'tibâr ile var</li>
<li>Var olanı halk yoh sanurlar, Yoh varlığına aldanurlar</li>
<li>Yohdur bu vücûdun i'tibârı, Hak âyînedür cihân gubârı</li>
<li>Ey akl edeb riâyet eyle, Bu bilmek ile kifâyet eyle</li>
<li>Tahkîk-i sıfâta kâni' olgıl, Endîşe-i zâta mâni' olgıl</li>
<li>Ol perdeye kimse râh bulmaz, Tahkîk bil anı bilmek olmaz</li>
<li>Ger yetse idi bu sırra idrâk, Demezdi Resûl mâ arefnâk</li>
<li>Halk oldı bu bahr-ı hayrete gark, Tâ halkdan ola Hâlika fark</li>
<li>Her rişte ki Hak ıyân edüpdür, Ser-riştesini nihân edüpdür</li>
<li>Bir kimse eğer olaydı âgâh, Kim halkı nişe yaradur Allâh</li>
<li>Mümkin ki irâdetiyle ol hem, Halk edebileydi özge âlem</li>
<li>Vermez çü kemâl-i hikmet-i Hak, Tahkîk-i rümûza râh-ı mutlak</li>
<li>Fâş oldı ki sırr-ı Hak nihândur, Âlemde nişânı bî-nişândur <br>
	<i><b>Bu izhâr-ı i'tirâf-ı cehâletdür ve İkrâr-ı isrâf-ı ma'siyetdür</b></i></li>
<li>Ey hikmete bahmayan nazarsuz, Ahvâl-i zemâneden habersüz</li>
<li>Ta'n etme ki çerh bî-vefâdur, Dâim işi cevr ile cefâdur</li>
<li>Şerh eyle mana ki çerh n'etdi, Andan ne cefâ zuhûra yetdi</li>
<li>Nen var idi kim elünden aldı, Ne mertebeden aşağa saldı</li>
<li>Devrâna getürdi mihr ü mâhı, Anc'etdi sipîdi vü siyâhı</li>
<li>Geh âteşe zecr-i âb verdi, Geh bâda gam-ı türâb verdi</li>
<li>Şem'-i emelün münevver etdi, Her ne diledün müyesser etdi</li>
<li>Kıldı seni hîçden bir âdem, Esbâb-ı tena''umun ferâhem</li>
<li>Çerhun hod işi senünle böyle, Sen n'eyledün anun ile söyle</li>
<li>Her dem anı bî-vefâ ohursen, Dönsün deyü min duâ ohursen</li>
<li>Çün ol sana kıldı mihr-bânlığ, Yahşılığa eyleme yamanlığ</li>
<li>Ey rûh ki câm-ı cehl edüp nûş, Hubb-i vatan eyledün ferâmûş</li>
<li>Kim saldı seni bu teng râha, Handan düşdün bu dâm-gâha</li>
<li>Sen terk kılup adem diyârın, Buldukda vücûd-ı i'tibârın</li>
<li>Kılmışdı senünle hikmetullâh, Ecnâs-ı havâs u aklı hem-râh</li>
<li>Tâ âleme geldüğün zamanda, Bâzâr-ı tereddüd-i cihânda</li>
<li>Sermâyeleründen edesen sûd, Ol sûd nedür rızâ-yı ma'bûd</li>
<li>Hâlâ ki hasâret oldı vâki', Sermâyelerün tamâm zâyi'</li>
<li>Hayrân ü mükedder ü tehî-dest, Ahvâli harâb ü rütbesi pest</li>
<li>Dönsen yine geldüğün makâma, Kâbil mi düşersen ihtirâma</li>
<li>Elbetde zelil ü hâr olursen, Bu fi'l ile şerm-sâr olursen</li>
<li>Ey nefs-perest ü cism-perver, Olma gam-ı hırs ile mükedder</li>
<li>Cehd ile azâb-ı gûr yığma, Sa'y eyle metâ-ı mûr yığma</li>
<li>Alma ele sâgar-ı mey-i nâb, Kim garka eder seni bu gird-âb</li>
<li>Olma nigerân-ı sebze-i beng, K'âyîne-i dînüne salur jeng</li>
<li>Def kimi gögüsde lehv koyma, Ney kimi hevâ-yı nefse uyma</li>
<li>Dâmân-ı tarîk-i şer' dutgıl, Her ne ki hilâf-ı şer' unutgıl</li>
<li>Tahkîk-i vesîle-i vusûl et, Taklîd-i şerîat-i Resûl et <br>
	<i><b>Bu ser-defter-i enbiyânın evsâfından bir varakdur ve Server-i asfiyânun gül-zâr-ı eltâfından bir tabakdur</b></i></li>
<li>Ey pâdişeh-i serîr-i levlâk, Maksûd-ı vücûd-ı hâk ü eflâk</li>
<li>Olmış eflâk hâk-i râhun, Çekmiş eflâke hâk câhun</li>
<li>Ey râkım-ı nüsha-i meânî, Ma'mûre-i ilm-i dîne bânî</li>
<li>Şâhenşeh-i mesned-i risâlet, Ressâm-ı kavâid-i adâlet</li>
<li>Ey arş-nevâz ü ferş-perver, Defterdâr-ı hisâb-ı mahşer</li>
<li>Ser-defter-i enbiyâ-yı mürsel, Anlara hem âhir ü hem evvel</li>
<li>Ey vâzı'-ı ıstılâh-ı îmân, Hakdan sebeb-i nüzûl-i Fürkân</li>
<li>Sensen sultân ü gayr haylün, Senden özge senün tufeylün</li>
<li>Ey halvet-i kudse şem'-i mahfil, Cibrîl teredüdine menzil</li>
<li>Hak emri senünle halka cârî, Kavlünle ol emrün i'tibârı</li>
<li>Ey kıble-nümâ-yı ehl-i tâat, Gencîne-i gevher-i şefâat</li>
<li>Tâc-ı ser-i arş hâk-i pâyun, Şem'-i şeb-i Kadr nûr-ı râyun</li>
<li>Ey vâsıta-i nizâm-ı âlem, Dîvân-ı Haka vezîr-i a'zam</li>
<li>İrfân-ı sıfât u zâta ârif, Keyfiyyet-i kâinâta vâkıf</li>
<li>Ey zâtun içün beşer vücûdı, Âdemde sana melek sücûdı</li>
<li>Yâsin sadef-i dür-i sıfâtun, Tâhâ gül-i bûstân-ı zâtun</li>
<li>Ey mekteb-i dânişe muallim, Mahrûse-i hükm-i şer'e hâkim</li>
<li>Dergâhuna enbiyâ rücûı, Ta'zîmüne âsman rükûı</li>
<li>Tahsin sana ey huceste-fercâm, Kim vaz' kılup tarîk-ı İslâm</li>
<li>Keyfiyyet-i hâli rûşen etdün, Hayr ü şer işin muayyen etdün</li>
<li>Ahvâl-i evâmir ü nevâhî, Ma'lûm etdün bize ke-mâhî</li>
<li>Sen bildürdün ki kimdür Allâh, Sensüz kim olurdı andan âgâh</li>
<li>Güm-râhları tarîka saldun, Üftâdelerün elini aldun</li>
<li>Fâş oldı nasîhatün cihâna, Sen koymadun ortada behâne</li>
<li>Ammâ bize yohdur ol saâdet, Kim hıfz-ı tarîkun ola âdet</li>
<li>İhmâl ederüz itâatünde, Taksîr edâ-yı hidmetünde</li>
<li>Her niçe ki hâr ü şerm-sâruz, Bu cürm ile hem ümîd-vâruz</li>
<li>Kim feyz-i avâtıf-ı amîmün, Şad eyleye gönlin ehl-i bîmün</li>
<li>Âsîlerün olasen penâhı, Nevmîdlerün ümîd-gâhı</li>
<li>Sensen çü şefî'-i her meâsî, Ne gam eğer olsa kimse âsî</li>
<li>Ger bende ola tamâm-ı tâat, İzhâr neden bulur şefâ'at</li>
<li>Sensen bu serîr pâdişâhı, Bu mülkde olanun penâhı</li>
<li>Her asrda bir nebî zuhûrı, Her devrede bir resûl nûrı</li>
<li>Fıtrat yolını müzeyyen etdi, Yüz min şem' ile rûşen etdi</li>
<li>Tâ gelmeğe rûşen ola râhun, Budur reh ü resmi pâdişâhun</li>
<li>Hâb-ı adem içre şah-ı âlem, Görmişdi vücûdını mukaddem</li>
<li>Kim lem'a-i nûrdan bir efser, Geymiş vermiş özine zîver</li>
<li>Bîdâr olanda ol yuhudan, Getmişdi karârı ârzûdan</li>
<li>Çün istedi ol menâma ta'bîr, Senden ana müjde verdi takdîr</li>
<li>Dünyâya peyâm-ı feyz-i nûrun, Tenbîh-i saâdet-i zuhûrun</li>
<li>Halka verüp intizâr-ı makdem, Ol dem geldi ki geldi Âdem</li>
<li>Dünyâ talebünde oldı kâim, Devr ile seni dilerdi dâim</li>
<li>Bir bir yetüp özge enbiyâya, Mi'râca çıhardı pâye pâye</li>
<li>Gezmezdi senünle sâye hem-râh, Gûyâ ki nihâl-i kaddün ey mâh</li>
<li>Bu âleme vermiş idi vâye, Ol âleme salmış idi sâye <br>
	<i><b>Bu şeb-i mi'râc şânıdur ve Tulû'-i âfitâb-ı âsmânî dâstanıdur</b></i></li>
<li>Çün feyz-i vücûdun ile ey pâk, Reşk-i felek oldı arsa-i hâk</li>
<li>Dîdârunı görmeği melekler, Pâ-bûsuna yetmeği felekler</li>
<li>Çoh eyleyüp ıztırâb peydâ, Allâh'dan etdiler temennâ</li>
<li>Bir yahşı zaman şereflü sâat, Ref'oldı duâlara icâbet</li>
<li>Cibrîl yetüp yetürdi fermân, K'ey serv-i riyâz-ı ilm ü irfân</li>
<li>Ey kadri bülend pâdişeh dur, Lutf et şem'-i Kadr kadrin artur</li>
<li>Hurşîdüni arşa sâye kılgıl, Mi'râcı bülend-pâye kılgıl</li>
<li>Ref' eyle hicâb-ı mâsivânı, Seyr eyle mekân-ı lâmekânı</li>
<li>Müştâk-ı cemâldür melekler, Muhtâc-ı visâldür felekler</li>
<li>Eyvân-ı sipihrde sitâre, Min min göz açupdur intizâra</li>
<li>Hoş ol ki minüp Burâka hoş-hâl, Buldun derecât-ı izz ü ikbâl</li>
<li>Bastun ayağun bu çâr-tâka, Çıhtun derecât-ı nüh-revâka</li>
<li>Na'leynüne sürdi yüz meh-i nev, Hurşîd ruhünden aldı pertev</li>
<li>Gösterdi Utârid ihtirâmun, Hat verdi ki men senün gulâmun</li>
<li>Nahîdün edüp füzûn neşâtın, Bezm-i tarab eyledün bisâtın</li>
<li>İkbâlün olup karîn-i hurşîd, Öğretdi Mesîh'e resm-i tecrîd</li>
<li>Tîğunda bulup nizâm eyyâm, Ta'lîm-i şecâat aldı Behrâm</li>
<li>Bircîs'e müsâid oldı ikbâl, Feyz-i kademünden oldı hoş-hâl</li>
<li>Keyvân şeb-i Kadrin eyledün rûz, Oldun ana şem'-i meclis-efrûz</li>
<li>Râyet sâf-ı sâbitâta çekdün, Ol mezraa mihr tohmın ekdün</li>
<li>Kıldun felek atlasını rengîn, Ol mahfile verdün özge âyîn</li>
<li>Levh u kalemi müzeyyen etdün, Kürsî ile arşı rûşen etdün</li>
<li>Cibrîl'i koyup Burâk'ı saldun, Tevhîd yolında ferd kaldun</li>
<li>Ref' oldı sana hicâb-ı mâbeyn, Nüzhet-gehün oldı kâbe kavseyn</li>
<li>Getdün oraya ki getmek olmaz, Yetdün oraya ki yetmek olmaz</li>
<li>Bizden Hak'a arzlar yetürdün, Hak'dan bize müjdeler getürdün</li>
<li>Lutf etdi sana inâyet-i Hak, Tevfîk-ı nefâz-ı emr-i mutlak</li>
<li>Hem mahzen-i ma'rifet kilîdi, Hem ni'met-i merhamet ümîdi</li>
<li>Deryâda olup ganî güherden, Zevk ile dönende ol seferden</li>
<li>Germ idi henüz hâb-gâhun, Cünbişde gubâr-ı hâk-i râhun</li>
<li>İnsâf hemîn ola siyâhat, Beyle sefer ile istirâhat</li>
<li>Oldı sana munca feyz hâsıl, Bu vâkıadan zemâne gâfil</li>
<li>Gâfilleri eyledün haberdâr, Esrâr-ı nihânı etdün izhâr</li>
<li>Açdun der-i iltifât u in'âm, Verdün gereğince her kime kâm</li>
<li>Çün şefkat-i âmun oldı maksûm, Lutf eyle meni hem etme mahrûm</li>
<li>Bî-çâre Fuzûlîyem ki zârem, Züll-i güneh ile hâk-sârem</li>
<li>Tedbîrde süstem ü sebük-rây, Sen bir meded etmesen mana vay</li>
<li>Ey meş'ale-i tarîk-ı târîk, V'ey râh-nümâ-yı râh-ı bârîk</li>
<li>İhsânunı hâdî-i tarîk et, Bir feyz-i nazar mana refîk et</li>
<li>K'âlâyiş-i ihtilâfdan pâk, Pey-revligün eyleyem tarab-nâk</li>
<li>Gül-zâr-ı vücûdum ede sîr-âb, Bârân-ı rızâ-yı âl ü ashâb <br>
	<i><b>Bu Kasîde Hazret-i Muhammed Aleyhisselâm Şânındadır</b></i></li>
<li>Yâ menba'a'l-mekârim u yâ ma'dine'l-vefâ, Yâ mecma'a'l-mahâsin u yâ mazhara'l-atâ</li>
<li>Ente'llezî bui'ste ileynâ mubeşşiran, V'ahtâreke'l-ilâhu ani'l-halki v'astafâ</li>
<li>Ente'llezî tafaddalahu'l-kurbu ve'l-kabûl, V'ente'llezî tefarradahü'l-izz ü ve'l-ulâ</li>
<li>Men irtecâ bi-lutfike mâhâbe v'entefa, Men iktedâ bi-şer'ike mâdâa v'ehtedâ</li>
<li>Yâ avne men tefakkadehû inde şiddetin, Yâ kehfe men tehassene fi'd-darri v'eltecâ</li>
<li>Îsî ne-mîresed be to der kadr u menzilet, Ber çerh eger nihed zi ser-i iktidâr pâ</li>
<li>Mi'râc yâftî to vü ber Tûr şod Kelîm, Fark ez to tâ Kelîm zi arzest tâ semâ</li>
<li>Âb-ı to bûd k'âteş-i Nemrûd-râ nişând, Rûzî ki kerde bûd der âteş Halîl câ</li>
<li>İkrâr-ı kâfirîst zi şer'-i to inhirâf, Burhân-ı güm-rehîst be gayr-i to iktidâ</li>
<li>Tâ munkatı' ne-gerded ez âsîb-i ihtilâf, Şod beste ber to silsile-i silk-i enbiyâ</li>
<li>Bâ enbiyâst nisbet-i zât-ı to çun elif, Hem ibtidâ toî be hakîkat hem intihâ</li>
<li>Takdîr cuz rizâ-yı to kârî ne-mîkoned, Peyveste tâat-i to edâ mîkoned kazâ</li>
<li>Ey âftâb-ı zâtuna her zerre bir nebî, Min şer' ü dîn diyârına her zerreden ziyâ</li>
<li>Sen gâyet-i vücûdsen ü özgeler tufeyl, Sen pâdişâh-ı mülksen ü özgeler gedâ</li>
<li>Cârûb-i gerd-i reh-güzerün bâl-i Cebreîl, Tâk-ı revâk-ı dergehün eyvân-ı Kibriyâ</li>
<li>Dârü'ş-şifâ-yı haşrde bîmâr-ı ma'siyet, Şehd-i şefâatünden umar şerbet-i şifâ</li>
<li>Ey çâr-yâr-ı kâmilün a'yân-ı mülk-i dîn, Erbâb-ı sıdk u ma'dilet ü re'fet ü hayâ</li>
<li>Devrün bu dört fasıl ile bir mu'tedil zamân, Şer'ün bu dört rükün ile bir mu'teber binâ</li>
<li>Yâ Mustafâ Fuzûlî-i muhtâca rahm edüp, İzhâr-ı iltifât ile kıl hâcetin revâ <br>
	<i><b>Bu arz-ı adem-i kudretdür ve Özr-i fakd-i kuvvetdür</b></i></li>
<li>Ârâyiş-i sohbet eyle sâkî, Ver bâde mürüvvet eyle sâkî</li>
<li>Bir câm ile kıl dimâğumı ter, Lutf eyle bir iltifât göster</li>
<li>Gam merhalesinde kalmışam ferd, Ne yâr u ne hem-nişîn ne hem-derd</li>
<li>Hem-cinslerüm tamâm getmiş, Söz mülkinden nizâm getmiş</li>
<li>Bir bezmde sen kalupsen ü men, Bu bezmi gel edelüm müzeyyen</li>
<li>Sen ver bâde men eyleyem nûş, Men nazm ohuyam sen ana dut gûş</li>
<li>Bir devrdeem ki nazm olup hâr, Eş'âr bulup kesâd-ı bâzâr</li>
<li>Ol rütbede kadr-i nazmdur dûn, Kim küfr ohunur kelâm-ı mevzûn</li>
<li>Bir mülkdeem ki ger yudup kan, Mazmûn-i ibârete çeküp cân</li>
<li>Min rişteye turfe la'l çeksem, Min ravzaya nâzenîn gül eksem</li>
<li>Kılmaz ana hîç kimse nezâre, Derler güle hâr ü la'le hâre</li>
<li>Ancak demezem ki hâk-i Bağdâd, Alâyiş-i nazmdandır âzâd</li>
<li>Yohdur bir mülk bu zamanda, Kim nazm revâcı ola anda</li>
<li>Ne Hind ü ne Fürs ü Horâsân, Ne Rûm ü Acem ne Şâm ü Şirvân</li>
<li>Olsaydı birinde bir sühan-senc, Elbette ıyân olurdı ol genc</li>
<li>Gencîne-i nazm gizlü kalmaz, Sanman güneş olsa nûr salmaz</li>
<li>Kânı niçe kim nihan dutar daş, Eyler anı la'l âleme fâş</li>
<li>Hâlâ meğer iktizâ-yı devrân, Oldur ki ola bu genc pinhân</li>
<li>Devrân ile men nakîz-seyrem, Devr ehlinden meğer ki gayrem</li>
<li>Devrân ister ki hâr ola nazm, Bî-izzet ü i'tibâr ola nazm</li>
<li>Men muntazıram verem revâcın, Bîmâr ise eyleyem ilâcın</li>
<li>Ol nefy-i kemâl-i hikmet eyler, Lâzım bilürem hasâret eyler</li>
<li>Ta'mîr-i harâba tâlibem men, İnşâallâh gâlibem men</li>
<li>Sâkî meded et ki derd-mendem, Gam silsilesine pây-bendem</li>
<li>Gam def'ine câm-ı mey devâdur, Tedbîr-i gam eylemek revâdur</li>
<li>Senden ne inâyet olsa vâki', Fikr etme ki menden ola zâyi'</li>
<li>Men bir sadefem sen ebr-i nîsân, Ver katra vü al dürr-i galtân</li>
<li>Sensen hurşîd ü men siyeh hâk, Ver âteş ü al cevher-i pâk</li>
<li>Rahm et et ki garîb ü hâk-sârem, Bî-mûnis ü yâr u gam-güsârem</li>
<li>Ol bir niçe hem-dem-i muvâfık, Ya'nî şuarâ-yı devr-i sâbık</li>
<li>Tedrîc ile geldiler cihâna, Ta'zîm ile oldılar revâne</li>
<li>Devrân oları muazzam etdi, Her devr birin mükerrem etdi</li>
<li>Her birine hâmî oldı bir şâh, Zevk-ı sühaninden oldı âgâh</li>
<li>Türk ü Arab ü Acemde eyyâm, Her şâire vermiş idi bir kâm</li>
<li>Şâd etmiş idi Ebî Nuvâsı, Hârûn Halife'nün atâsı</li>
<li>Bulmışdı safâ-yı dil Nizâmî, Şirvan Şâh'a düşüp girâmî</li>
<li>Olmışdı Nevâyî-i sühan-dân, Manzûr-ı şehenşeh-i Horâsân</li>
<li>Söz gevherine nazar salanlar, Gencîne verüp güher alanlar</li>
<li>Çün kalmadı kalmadı fesâhat, Erbâb-ı fesâhat içre râhat</li>
<li>Ol tâife çekdi hırkaya baş, Hâletlerin etmez oldılar fâş</li>
<li>Tâ olmaya resm-i şi'r mefkûd, Ebvâb-ı fünûn-ı nazm mesdûd</li>
<li>Lâzım mana oldı hıfz-ı kânûn, Zabt-ı nesak-ı kelâm-ı mevzûn</li>
<li>Nâçâr dutup tarîk-i nâmûs, Râhatdan olup müdâm me'yûs</li>
<li>Ahdi söze üstüvâr kıldum, Eş'âr demek şiâr kıldum</li>
<li>Çün halka hilâf-ı müddeâyem, Anlar zu'mınca süst-râyem</li>
<li>Her söz ki gelür zuhûra menden, Min ta'ne bulur her encümenden</li>
<li>Eyler hased ehli bağlayup kîn, Tahsîn ivâzına nefy ü nefrîn</li>
<li>Ümmîd ki ref' olup küdûret, Tağyîr-pezîr ola bu sûret</li>
<li>Ol kavm bu gülşene girende, Bu gülşen içinde gül derende</li>
<li>Gül tâze idi vü gonca nev-hîz, Depretdükçe nesîm-i gül-rîz</li>
<li>Anlar güli derdiler men-i zâr, Hâlâ dilerem derem has ü hâr</li>
<li>Bu bezme olar verende tezyîn, Mey sâf idi bezm hem nev-âyin</li>
<li>Mey sâfı olara oldı rûzî, Kaldı mana dâğ-ı derd sûzı</li>
<li>Bu dürde men olmışam hevâ-hâh, Bir neş'e verür mi bilmezem âh <br>
	<i><b>Bu pâdişâh-ı İslâmun duâ-yı devletidür ve Kahramân-ı enâmun senâ-yı şevketidür</b></i></li>
<li>Sâkî kerem eyle câm gezdür, Dutma kadehi müdâm gezdür</li>
<li>Devrâna çok i'tibâr kılma, Gezdür kadehi karâr kılma</li>
<li>Tök alup ele gümüş sürahî, Zer sâgara rûh-bahş râhı</li>
<li>Sarf eyle riâyetümde eltâf, Tenhâlığumı gör eyle insâf</li>
<li>Şuğlüm bu bisât içinde çohdur, Senden özge mededci yohdur</li>
<li>Hem-demliğüm eyle âr kılma, Menden nefret şiâr kılma</li>
<li>Ger bilmez isen ki men ne zâtem, Ne zulmet-i çeşme-i hayâtem</li>
<li>Feyz-i hünerüm şarâbdan sor, Sûz-ı cigerüm kebâbdan sor</li>
<li>Dutsan elini men-i fakîrün, Hak ola hemîşe dest-gîrün</li>
<li>Men şâir-i Mûsevî-kelâmem, Sâhirlere mu'ciz-i tamâmem</li>
<li>Men sâhir-i Bâbilî-nijâdem, Hârûta bu işde üstâdem</li>
<li>Söz derkine sarf edüp firâset, Emlâkine bulmışam riyâset</li>
<li>Geh tarz-ı kasîde eylerem sâz, Şeh-bâzum olur bülend-pervâz</li>
<li>Geh de'b-i gazel olur şiârum, Ol de'be revân verür karârum</li>
<li>Geh mesnevîye olup heves-nâk, Ol bahrden isterem dür-i pâk</li>
<li>Her dilde ki var ehl–i râzem, Mecmû'-ı fünûna aşk-bâzem</li>
<li>Bir kâr-gerem hezâr-pîşe, Cânlar çeküp isterem hemîşe</li>
<li>Dükkânum ola revâc-ı bâzâr, Her istedügin bula hırîdâr <br>
	<i><b>Bu bir tarîk ile kesr-i nefsdür ve Mukaddime-i medh-i pâdişâh-ı asrdur</b></i></li>
<li>Sâkî ne idi bu câm-ı gül-gûn, Kim eyledi hâlümi diger-gûn</li>
<li>Ser-mest olubem sözüm hebâdur, Her lâf ki eylerem hatâdur</li>
<li>Te'sîr salup dimâğâ teşvîr, Teşvîr mizâcum etdi tağyîr</li>
<li>Men handan ü lâf-ı lutf-ı güftâr, Kim söz demeğe olam sezâ-vâr</li>
<li>Olsaydı menüm sözümde bir hâl, Elbette olurdum ehl-i ikbâl</li>
<li>Müstevcib-i izz ü câh olurdum, Şâyeste-i bârgâh olurdum</li>
<li>Makbûl düşerdüm âstâna, Manzûr-ı şehenşeh-i zamâna</li>
<li>Ol pâdişeh-i bülend-bîniş, Kim hâk-i rehidür âferîniş</li>
<li>Müstahfız-ı dîn penâh-ı İslâm, Mahdûm-ı zaman melâz-ı eyyâm</li>
<li>Ebr-istihsân ü berk-kîne, Şâhenşeh-i Mekke vü Medîne</li>
<li>Müstakdim-i hak muhill-i bâtıl, Sultan-ı murâd-bahş-ı âdil</li>
<li>Erbâb-ı hüner ümîd-gâhı, Türk ü Arab ü Acem penâhı</li>
<li>Deryâ kimi eyleyen demâdem, Endîşe-i kurb ü bu'd-ı âlem</li>
<li>Lutf ile veren yahına lû'lû, Ebr ile yırağa gönderen su</li>
<li>Lû'lûsını eyleyen cihân-tâb, Leb-teşneleri dür ile sîr-âb</li>
<li>Gerdûn kimi lutf edende zâhir, Dâmen dâmen töken cevâhir</li>
<li>Gün kimi olanda cûdâ mazhar, Hırmen hırmen nisâr eden zer</li>
<li>Tugrâ-yı misâl-i Âl-i Osmân, Sultân-ı sipeh-şiken Süleymân</li>
<li>Yerde düşer olsa feyzi hâke, Ta'n eyleye hâk ruh-ı pâke</li>
<li>Gökde nazar etse bir hümâya, Hurşîde salur hümây sâye</li>
<li>Ger şarka urur sinân-ı ser-keş, Gün kimi çıhar sipihre âteş</li>
<li>V'er garba çalarsa tîğ-i bürrân, Gerdûna yeter şafak kimi kan</li>
<li>Dün çerh yana nigâh kıldum, Nezzâre-i levh-ı mâh kıldum</li>
<li>Gördüm bu hatı ki hâme-i hûr, Ol levhde eylemişdi mastûr <br>
	<i><b>Bu kasîde Hazret-i Pâdişâh şânındadur</b></i></li>
<li>Zihî kâmil ki akl-ı nükte-dân derkinde hayrândur, Vücud-ı bî-misâli intihâb-ı nev'-i insândur</li>
<li>Felek bir dürc anun zât-ı şerîfi gevher-i yektâ, Cihân bir cism anun hükm-i revânı fi'l-mesel cândur</li>
<li>Tarîk-i tâati hem mezhebe hem millete nâfi', Hilâf-ı meşrebi hem devlete hem dîne noksândur</li>
<li>İki kısm eylemiş küfr ile îman yeddi iklîmi, Anun hükmindedür ba'zı vü ba'zı kâfiristândur</li>
<li>Esâs-ı hükmidür ma'nîde bir sedd-i Sikender kim, Anun Ye'cûcdur bir yanı vü bir yanı insândur</li>
<li>Binâ-yı kadridür ma'nîde bir âlî imâret kim, Mukarnes tâk-i gerdûn ol imâretden bir eyvândur</li>
<li>Muzaffer dâimâ Sultân Süleymân Hân-ı âdil-dil, Ki her kim tâbi'-i fermânı olmaz nâ-müselmândur</li>
<li>Cihân-gîrî ki gün tek mülk teshîrine azm etse, Muhakkar cilve-gâhı arsa-i Îrân ü Tûrândur</li>
<li>Sâhî-tab' u mürüvvet-pîşedür kim bahr-ı eltâfı, Temevvüc kılsa mevci fakr bünyâdına tûfândur</li>
<li>Kemîne kimseye kemter atâsı hâsıl-ı deryâ, Muhakkar meclise bezl-i hakîre behre-i kândur</li>
<li>Vücûd-ı pâki-le Hak rahmetidür âleme nâzil, İtâat ehline gösterdiği adl ile ihsândur</li>
<li>Süleymân bârgâhıdur yakîn heybetlü dergâhı, Kim anda dîvler tâbi' perîler bende-fermândur</li>
<li>Muazzam leşkeridür bir bulut kim düşmene andan, Firengîler sadâsı ra'd toplar daşı bârandur</li>
<li>Semendi seğridende lâmi' olmış ahter-i sâkîb, Sipâhı deprenende mevce gelmiş bahr-ı ummândur</li>
<li>Seferde çekmek içün haşmet ü ikbâl esbâbın, Arâbe arş levhi ordusı gerdûn-ı gerdândur</li>
<li>Zamânında yetüp cem'iyyet-i esbâba ârifler, Olup derhem hemîn mahbûblar zülfi perîşândur</li>
<li>Halâyık subh-tek handân olup mihr-i cemâlinden, Dil-i sûzân ile devrinde ancak şem' giryândur</li>
<li>Havâdisden mizâc-ı mülk tağyîrine imkân yoh, Kemâl-i adl ile tâ mülke Osmân oğlu sultândur</li>
<li>Bi-hamdi'llâh bugün havf ü hatâdan şer' nâmûsın, Bulup tevfîk-ı nusret sahlayan Sultân Süleymândur</li>
<li>Nişân-ı feyzidür ol nusret ü ikbâl kim hâlâ, Ne yan kim azm kılsa rehberi te'yîd-i Yezdândur</li>
<li>Dil ü cândan Fuzûlî izz ü ikbâline ol şâhun, Rızâ-yı Hakk içün dâim duâ-gûy ü senâ-hândur</li>
<li>Çü oldur hâmî-i İslâm vâcibdür anun medhi, Ne kim medhinden özge söz demiş andan peşîmândur</li>
<li>İlâhî bâkî olsun dâim insan-perver ikbâli, Cihân-ı fânî içre tâ binâ-yı nev'-i insândur</li>
<li>Yâ Rab ki muzaffer ola dâim, Zâtiyle binâ-yı adl kâim</li>
<li>Şâyeste ana serîr ü efser, Âlemlere adli sâye-güster <br>
	<i><b>Bu sebeb-i nazm-ı kitâbdur ve Bâis-i irtikâb-ı azâbdur</b></i></li>
<li>Sâkî dut elüm ki haste-hâlem, Gam reh-güzerinde pây-mâlem</li>
<li>Sensen men-i mübtelâya gam-hâr, Senden özge dahi kimüm var</li>
<li>Müşkil işe düşmişem meded kıl, Mey hırziyle belâmı red kıl</li>
<li>Hall eyleye gör bu müşkilâtı, Kemm etme kulundan iltifâtı</li>
<li>Bir gün ki mey-i Süheyl-te'sîr, Vermişdi mizâc-ı pâke tağyîr</li>
<li>Hem-reng-i bahâr olup hazânum, Dönmişdi akîke za'ferânum</li>
<li>Cem' idi yanumda ittifâkî, Sâz ü meze vü şarâb ü sâkî</li>
<li>Peyveste lebâleb ü peyâpey, Nûş eyler idüm kadeh kadeh mey</li>
<li>Zevk üzre mey artururdı zevküm, Şevk üzre ziyâd olurdı şevküm</li>
<li>Ol bezm idi âfiyet bahârı, Men bülbül-i zâr ü bî-karârı</li>
<li>Bir hadde erişdi neş'e-i câm, Kim kalmadı ehl-i bezme ârâm</li>
<li>Esrâr-ı dil oldı âşikârâ, Mesdûd oluben der-i müdârâ</li>
<li>Olmışdı refîk u hem-zebânum, Ayîne-i tûti-i revânum</li>
<li>Bir niçe zarîf-i hıtta-i Rûm, Rûmî ki dedük kaziyye ma'lûm</li>
<li>Ya'nî ki kamu dekâyık ehli, Her mes'elede hakâyık ehli</li>
<li>Hem ilm feninde nükte-dânlar, Hem söz revişinde dür-feşânlar</li>
<li>Kim eyler idi dekâyık-i râz, Şeyhîden ü Ahmedîden âğâz</li>
<li>Kim söyler idi öğüp kelâmı, Evsâf-ı Halîlî vü Nizâmî</li>
<li>Bilmişler idi ki hüsn-i güftâr, Kadrüm kaderince mende hem var</li>
<li>Çün var idi mestlikde lâfum, Kim anlana sıdkum ü hilâfum</li>
<li>Men hasteni etdiler nişâne, Bir reng ile tîr-i imtihâna</li>
<li>Lutf ile dediler ey sühan-senc, Fâş eyle cihâna bir nihân genc</li>
<li>Leylî Mecnûn Acemde çohdur, Etrâkde ol fesâne yohdur</li>
<li>Takrîre getür bu dâstânı, Kıl tâze bu eski bûstânı</li>
<li>Bildüm bu kaziyye imtihândur, Zîrâ ki bu bir belâ-yı cândur</li>
<li>Sevdâsı dırâz ü bahrı kûtâh, Mazmûnı figân ü nâle vü âh</li>
<li>Bir bezm-i musîbet ü belâdur, Kim evveli gam sonı fenâdur</li>
<li>Ne bâdesine neşâtdan reng, Ne nağmesine ferahdan âheng</li>
<li>İdrâke verür hayâli âzâr, Efkârı eder melâli efgâr</li>
<li>Olsaydı teveccühi münâsib, Tevcîhine çoh olurdı râğıb</li>
<li>Olsaydı tasarrufında râhat, Çoh kâmil ana kılurdı rağbet</li>
<li>Bi'llâh ki ne hoş demiş Nizâmî, Bu bâbda hatm edüp kelâmı</li>
<li>Esbâb-ı sühan neşât u nâzest, Z'in her dü sühan behâne-sâzest</li>
<li>Meydân-ı sühan ferâh bâyed, Tâ tab' süvariî nümâyed</li>
<li>Der-germî-i rîk u sahtî-i kûh, Tâ çend sühan reved be-enbûh</li>
<li>Bir iş ki kılur şikâyet üstâd, Şâgirde olur rücûı bî-dâd</li>
<li>Gerçi bilürem bu bir sitemdür, Teklîfi munun gam üzre gamdur</li>
<li>Ammâ niçe etmek olur ikrâh, Bir vâkıadur ki düşdi nâgâh</li>
<li>Yeğdür yine özrden şürûum, Bu işde tevekküle rücûum</li>
<li>Ey tâb'-ı latîf ü akl-ı vâlâ, İdrâk-i bülend ü nutk-ı gûyâ</li>
<li>Düşdi seferüm diyâr-ı derde, Kimdür mana yâr bu seferde</li>
<li>Her kimde ki vardur istitâat, Derd ü gam ü mihnete kanâat</li>
<li>Oldur bu müsâferetde yârum, Zevk ehline yohdur i'tibârum</li>
<li>Merkeb gerek olsa azm-i râha, Besdür bize hâme vü siyâhe</li>
<li>V'er tûşe-i râh olursa matlûb, Mazmûn-ı hoş u ibâret-i hûb</li>
<li>Azm eyleyelüm teallül etmen, Menzil keselüm tegâfül etmen</li>
<li>Ey baht vefâsuz olma sen hem, Hem-râhlığ et bizümle bir dem <br>
	<i><b>Bu saâdetlü Beg hazretlerinün medhidür</b></i></li>
<li>Ey hâme-i ser-keş ü sebük-hîz, Vakt oldı ki olasen güher-rîz</li>
<li>Men âcizem ü bu emr müşkil, İmdâd demidür olma gâfil</li>
<li>Âsâr-ı mürüvvet eyle izhâr, Tez depren eğer mürüvvetün var</li>
<li>Sen kıl hüneri men eyleyem ad, Sen çek elemi men olayum şâd</li>
<li>Çün nahl-i hadîka-i hünersen, Miftâh-ı hizâne-i gühersen</li>
<li>Cehd eyle çıhar cevâhir-i pâk, Fikr etme ki yohdur ehl-i idrâk</li>
<li>Deme ki bulup kesâdı bâzâr, Bulmaz bu metâımuz hırîdâr</li>
<li>Yetmez mi sana emîr-i kâmil, Serdâr-ı zemâne Veys-i âdil</li>
<li>Ol bahr-i atâ vü kân-ı eltâf, Kim şânına geldi adl ü insâf</li>
<li>Serdâr-ı muazzam ü mükerrem, Cânâne-i mülk ü cân-ı âlem</li>
<li>Zâtında anun hemîşe mevcûd, Adl ü edeb ü şecâat ü cûd</li>
<li>Adlinden eğer terâne-i çeng, Fâş eylese bezmde bir âheng</li>
<li>Yel şem'e dahî taarruz etmez, Pervâneye şem' zulmi yetmez</li>
<li>Hüsn-i edeb ile eyle mu'tâd, Kim nûrı yanında kılsalar yâd</li>
<li>Ol söz dilemez ki ola tekrâr, Tâ yetmeye sâyesine âzâr</li>
<li>Üslûb-ı şecâat içre mâhir, Hurşîd-sıfat cihânda zâhir</li>
<li>Hem hâs anı söylemekde hem âm, Hem Rûm dolu adı ile hem Şâm</li>
<li>Ger cûdına kimse olsa tâlib, Mümkin ola kahrı lutfa gâlib</li>
<li>Ya'ni mana öğredüp sahâvet, Bir hâceti istemek ne hâcet</li>
<li>Olmış ana hâne-i emâret, Bu dört binâ ile imâret</li>
<li>Ey dûst-nevâz ü düşmen-endâz, Şâhin-reviş ü bülend-pervâz</li>
<li>Düzdüm sana turfe âşiyâne, Ya'ni ebedî neşât-hâne</li>
<li>Ma'mûr edübem binâ-yi âlî, Cennet sıfatı İrem misâli</li>
<li>Tâ rûz-i ebed munı makâm et, Bî-dağdağa işret-i müdâm et</li>
<li>Bi'llâh ki değül yaman eser bu, Ger ad ise müddeâ yeter bu</li>
<li>Men kim sana olmışam senâ-hân, Sultan Veyis'e niçük ki Selmân</li>
<li>Budur garazum ki câvidânî, Adun duta arsa-i cihânı</li>
<li>Tâ bâkî ola bu sebz gülşen, Hem men olam ehl-i zikr hem sen <br>
	<i><b>Bu tuğrâ-yı misâl-i mahabbetdür ve Dîbâce-i dîvân-ı mihnetdür</b></i></li>
<li>Dihkân-ı hadîka-i hikâyet, Sarrâf-ı cevâhir-i rivâyet</li>
<li>Ma'nî çemenine gül tikende, Söz riştesine güher çekende</li>
<li>Kılmış bu revişde nükte-dânlığ, Gül-rîzliğ ü güher-feşânlığ</li>
<li>Kim hayl-i Arabda bir cevân-merd, Cem'iyyet-i izz ü câh ile ferd</li>
<li>Müstecmi'-i cümle-i fezâil, Bulmışdı riyâset-i kabâil</li>
<li>Emrine Arab mutî' ü münkâd, Geh Basra makâmı gâh Bağdâd</li>
<li>Bir buk'ada olmayup karârı, Gezmekde geçerdi rüzgârı</li>
<li>Her lahza ururdı ol yegâne, Ser-çeşmelere siyâh hâne</li>
<li>Seyr eyler idi sürüp tena''um, Gözler üzere misâl-i merdüm</li>
<li>Evzâ'-ı hıyâm-ı müşg-fâmı, Halka şeb-i Kadr tek girâmî</li>
<li>Her menzile kim güzâr ederdi, Sahrânı benefşe-zâr ederdi</li>
<li>Gül-zârlar içre lâle çağı, Benzerdi evine lâle dâğı</li>
<li>Emvâli cemî'-i cinsden çoh, Ammâ bu cihânda vârisi yoh</li>
<li>Ger kılsa anı telef havâdis, Yoh bir halefi ki ola vâris</li>
<li>Ferzendsüz âdemî telefdür, Bâkî eden âdemi halefdür</li>
<li>Nesl ile olur bekâ-yı insân, Nazm-ı beşer ü nizâm-ı devrân</li>
<li>Cân cevherine bedeldür evlâd, Evlâd koyan koyar hemîn âd</li>
<li>Hoş ol ki halefden ola hoş-dil, Dünyâda bir oğlı ola kâbil</li>
<li>Pîrâyesi ola dest-gâha, Sermâyesi ola izz ü câha</li>
<li>Ah er ola bir sefîh ü ser-keş, Etvârı kerîh ü hulkı nâ-hoş</li>
<li>Teşnî' ohına olup nişâne, Bîzâr ola andan ata ane</li>
<li>El kıssa ol efdal-i kabâil, Ol pîr-i hamîdetü'l-hasâil</li>
<li>Ferzende olup hemîşe tâlib, Tahsîl-i bekâ-yı nesle râgıb</li>
<li>Çoh mâh-likâ sanemler aldı, Çoh turfe zemîne tohm saldı</li>
<li>Çoh nezrler etdi her mezâra, Çoh kıldı niyâz Kirdgâra</li>
<li>Te'sîr kılup figân ü âhı, Avn etdi inâyet-i İlâhî</li>
<li>Bir gece açıldı bâb-ı rahmet, Buldı eser-i duâ icâbet</li>
<li>Maksad şem'i münevver oldı, Sandûk-ı emel dür ile doldı</li>
<li>Tedrîc ile kıldı kilk-i takdîr, Nakş-ı garazı rahimde tasvîr</li>
<li>Ber verdi nihâl-i bâğ-ı maksûd, Açıldı gül-i hadîka-i cûd</li>
<li>Çün va'de erişdi doğdı bir ay, Hurşîd ruhıyla âlem-ârây</li>
<li>Şâd oldılar andan ata ane, Şükrâne verildi çoh hizâne</li>
<li>El kıssa ademden oldı peydâ, Bir tıfl-ı müzekker ü müzekkâ</li>
<li>Hurşîd kimi kemâle kâbil, İsâ kimi tıfllıkda kâmil</li>
<li>Ol dem ki bu hâk-dâna düşdi, Hâlini bilüp figâna düşdi</li>
<li>Âhir günine evvel eyleyüp yâd, Ahıtdı sirişk kıldı feryâd</li>
<li>Ya'nî ki vücûd dâm-ı gamdur, Âzâdelerün yeri ademdür</li>
<li>Her kim ki esîr olur bu dâma, Sabr etse gerek gam-ı müdâma</li>
<li>Olmışdı zebân-ı hâli gûyâ, Söylerdi ki ey cefâcı dünyâ</li>
<li>Bildüm gamunı senün ki çohdur, Gam çekmeğe bir harîf yohdur</li>
<li>Geldüm ki olam gamun harîfi, Gel tecribe kıl men-i zaîfi</li>
<li>Her handa gam olsa kılma ihmâl, Cem' eyle dil-i hazînüme sal</li>
<li>Hem ver mana gam yemek kemâli, Hem âlemi gamdan eyle hâlî</li>
<li>Peyveste meni esîr-i gam kıl, Kem kılma nasîbümi kerem kıl</li>
<li>Zevk ile geçürme rûzgârum, Fânî olana yoh i'tibârum</li>
<li>Ey aşk garîb-i âlem oldum, Âvâre-i vâdî-i gam oldum</li>
<li>Tedbîr-i gam etmek olmaz oldı, Geldüm gerü getmek olmaz oldı</li>
<li>Senden dilerem meded ki dâim, Temkînüm ola senünle kâim</li>
<li>Bir bezmde kim şarâbı kandur, Sâkî cellâd-ı bî-emândur</li>
<li>Bir mey mana sun ki mest ü medhûş, Dâim özümi kılam ferâmûş</li>
<li>Ne geldüğümi bilem cihâna, Ne anı ki nişedür zemâne</li>
<li>Âlem gözüme görünmeye hîç, Bu riştede bulmayam ham u pîç</li>
<li>Dâye anı pâk kıldı kandan, Kaldurdı bu tîre hâk-dandan</li>
<li>Guslin verüp âb-ı çeşm-i terden, Süt yerine verdi kan ciğerden</li>
<li>Akvâm u kabâili olup şâd, Ol nev-rese Kays koydılar ad</li>
<li>Cân ile kılurdı dâye i'zâz, Esbâb-ı kemâl-i terbiyet sâz</li>
<li>Lâkin o edüp hemîşe nâle, Hoşnûd değüldi hîç hâle</li>
<li>A'zâsın edüp eliyle efgâr, Eylerdi müdâm nâle-i zâr</li>
<li>Süt içse sanurdı kim içer kan, Emcek görünürdi ana peykân</li>
<li>Yoh idi firîb ile karârı, Yanında firîbün i'tibârı</li>
<li>Bir gün anı gezdürürdi dâye, Derdini yetürmeğe devâya</li>
<li>Bir evde meğer ki bir perî-veş, Ol tıflı görüp besî müşevveş</li>
<li>Rahm etdi eline aldı bir dem, Tıfl anı görünce oldı hurrem</li>
<li>Hüsnine bahup karâr dutdı, Feryâd ü figânını unutdı</li>
<li>Oldukça elinde oldı handân, Düşdükde elinden etdi efgân</li>
<li>Mâhiyyetini çü dâye bildi, Ol mâhı ana enîs kıldı</li>
<li>Oldı bu dahi anunla mu'tâd, Ne dâye ne ane eyledi yâd</li>
<li>Zâtında çü var idi mahabbet, Mahbûb görünce dutdı ülfet</li>
<li>Aşk idi ki oldı hüsne mâil, Hüsni ne bilürdi tıfl-ı gâfil</li>
<li>Ma'lûm idi ehl-i hâle ol hâl, Kim nüsha-i aşkdur bu timsâl</li>
<li>Elbette bu tıflı zâr eder aşk, Âşüfte-i rûzgâr eder aşk</li>
<li>Elbette kılur bu subh te'sîr, Hurşîd çıhup olur cihân-gîr</li>
<li>Çün terbiyeti edip o dâye, Verdi eser-i tamâm ol aya</li>
<li>Gün günden edüp kemâl hâsıl, Ol mâh-ı nev oldı bedr-i kâmil</li>
<li>Geldükçe mey-i vefâdan eyyâm, Her devrede sundı ana bir câm</li>
<li>Tâ kıldı anı tamâm ser-mest, Tedrîc ile dâm-ı aşka pâ-best</li>
<li>Çün sür'at ile dönüp zemâne, On yaşına yetdi ol yegâne</li>
<li>Babasına muktezâ-yı âdet, Farz oldı ki anı ede sünnet</li>
<li>Cem' etdi ehâlî-i diyârı, Her sâhib-i izz ü i'tibârı</li>
<li>Bezl eyledi ol kadar zer ü sîm, Kim yetdi kıyâsa fakrdan bîm</li>
<li>Halk anda görende kesret-i mâl, Bîm oldı ki mün'akis ola hâl</li>
<li>Ol sâf-zamîr ü pâk-meşreb, Bir bezm-geh eyledi müretteb</li>
<li>Kim görmedi anı çeşm-i sâgar, Cemşîdden özgeye müyesser</li>
<li>İtmâma yetüp tarîk-i sünnet, Ta'lîm-i ulûma yetdi nevbet</li>
<li>Esbâb ana eyleyüp mürettep, Verdiler anunla zîb-i mektep <br>
	<i><b>Bu bünyâd-ı binâ-yı belâdur ve Mukaddime-i elem-i ibtilâdur</b></i></li>
<li>Mektebde anunla oldı hem-dem, Bir niçe melek-misâl kız hem</li>
<li>Bir saf kız oturdı bir saf oğlan, Cem' oldı behişte hûr ü gılmân</li>
<li>Oğlanlara kızlar olsalar yâr, Aşka bulunur revâc-ı bâzâr</li>
<li>Kız nergis-i mest edüp füsûn-sâz, Oğlana satanda işve vü nâz</li>
<li>Oğlan niçe sabr pîşe kılsun, Ve sabrı hem olsa nişe kılsun</li>
<li>Ol kızlar içinde bir perî-zâd, Kays ile mahabbet etdi bünyâd</li>
<li>Bir turfe sanem ki akl-ı kâmil, Gördükde anı olurdı zâil</li>
<li>Zülfeyn-i müselseli girih-gîr, Cân boynına bir belâlu zencîr</li>
<li>Ebrû-yı hamı belâ-yı uşşâk, Hem cüft letâfet içre hem tâk</li>
<li>Her kirpüği bir hadeng-i hun-rîz, Peykân-ı hadengi gamze-i tîz</li>
<li>Deryâ-yı belâ cebîn-i pâki, Çîn cünbişi mevc-i sehm-nâki</li>
<li>Çeşm-i siyehine sürmeden âr, Hindûsına sürme hem giriftâr</li>
<li>Ruhsârına reng-i gâzeden neng, Hergiz ana gâze vermemiş reng</li>
<li>Göz merdümeğinden olsa hâlî, Göz merdümeği olurdı hâlî</li>
<li>La'l ü düri gösterürdi her dem, Evrâk-ı gül içre ıkd-i şeb-nem</li>
<li>Ebvâb-ı tekellüm etse meftûh, Emvâta verürdi müjde-i rûh</li>
<li>Şimşâd-ı latîfine mürekkeb, Sîb-i zenah u türünc-i gabgab</li>
<li>Endâmı latîfe-i ilâhî, Deryâ-yı letâfet içre mâhî</li>
<li>Şehbâz bahışlu âhu gözlü, Şîrîn hareketlü şehd sözlü</li>
<li>Râh u revişi müdâm gamze, Başdan ayağa tamâm gamze</li>
<li>Ayruhsıca-şekl ü hoşça-peyker, Yahşice sanem güzelce dilber</li>
<li>Âlem ser-i mûyınun tufeyli, Mahbûbe-i âlem adı Leylî</li>
<li>Kays anı görüp helâki oldı, Min şevk ile derd-nâki oldı</li>
<li>Ol nâdire hem ki Kaysi gördü, Min zevk bulup özin itürdi</li>
<li>Gördi ki bir âfet-i zemâne, Misli dahi gelmemiş cihâna <br>
	<i><b>Bu sıfat-ı Mecnûndur ve İbtidâ-yı mihnet-i füzûndur</b></i></li>
<li>Bir dilber-i serv-kadd ü gül-rûy, Serv-i hoş u gül-ruh u semen-bûy</li>
<li>Şîrîn lebi menşe'-i letâfet, Ra'nâ kadi durduğiyle âfet</li>
<li>Evsâf-ı letâfetinde söz çoh, Eltâf-ı melâhatinde söz yoh</li>
<li>Şehlâ gözi nergis-pür-efsûn, Zîbâ kaşı nergis üzreki nûn</li>
<li>Hüsni güli lâle-i şafak-fâm, Zülfi hamı lâle üzreki lâm</li>
<li>Ağzı sıfatı hod etmek olmaz, Esrâr-ı nihâna yetmek olmaz</li>
<li>Zülfi sözi zikr-i halka-i râz, La'l-i lebi âb-ı çeşme-i nâz</li>
<li>Devr-i meh-i rûyi çeşme-i nûr, Hâk-i kef-i pâyı sürme-i hûr</li>
<li>Bir gâyet ile şemâili hûb, Kim Leylî olanda ana matlûb</li>
<li>Bir gözgüye ger açup gözini, Gözgüde göreydi öz yüzini</li>
<li>Öz ârızına olurdı meyli, Kılmazdı hevâ-yı hüsn-i Leylî</li>
<li>Ol iki semen-ber ü sehî-kad, Bir birine oldılar mukayyed</li>
<li>Bir câmdan içdiler mey-i zevk, Ol iki harâb-ı bâde-i şevk</li>
<li>Girdâb-ı belâya oldılar gark, Kalmadı aralarında bir fark</li>
<li>Evzâ-ı muhâlif oldı yek-sân, Gûyâ iki tende idi bir cân</li>
<li>Her kim sorar olsa Kaysa bir râz, Leylîden ana gelürdi âvâz</li>
<li>Kim Leylîye kılsa bir hitâbı, Kays idi ana veren cevâbı</li>
<li>Eylerler idi hat-ı vefâ meşk, Artardı demâdem anlara aşk</li>
<li>Leylîde ohumak ıztırâbı, Olsa ruh-i Kays idi kitâbı</li>
<li>Meşk etmeğe Kays alsa her hat, Leylî kaşı idi ana ser-hat</li>
<li>Hat üzre kılurdı ol güzeller, Min nâz ile bahsler cedeller</li>
<li>Ammâ ne cedel kemâl-i ülfet, Ne bahs nihâyet-i mahabbet</li>
<li>Çün bir niçe müddet ol iki pâk, Evkât geçürdiler tarab-nâk</li>
<li>Aşk olduğu yerde mahfî olmaz, Aşk içre olan karâr bulmaz</li>
<li>Aşk âteşine budur alâmet, Kim baş çeke şu'le-i melâmet</li>
<li>Hüsn âfet-i aşk olup demâdem, Geldükçe irâdet oldı muhkem</li>
<li>Bir gâyete yetdi neş'e-i hâl, Kim oldı havâs-ı akl pâ-mâl</li>
<li>Kalmadı zebâna tâb-i güftâr, Kim eyleyeler mahabbet izhâr</li>
<li>Keyfiyyet-i hâl kılmağa fâş, Gelmişdi tekellüme göz ü kaş</li>
<li>Eylerdi göziyle bu hitâbı, Kaşiyle verürdi ol cevâbı</li>
<li>Kaş ü göz ilen olan tekellüm, Hem kılmadı def'-i zann-ı merdüm</li>
<li>Merdümden edem deme kenâre, Merdüm göz içindedür ne çâre</li>
<li>Hem-râz iken ol iki vefâ-dâr, Dem-sâz iken ol iki ciger-hâr</li>
<li>Ref' oldı hicâb-ı şâhid-i râz, Aşk oldı melâmet ile dem-sâz</li>
<li>Âşıklara gizlü kalmadı hâl, Ma'lûm oldı cemî'-i ahvâl</li>
<li>Gerd âyîne-i neşâta düşdi, Min-ba'd iş ihtiyâta düşdi</li>
<li>Söyleşmeğe ol iki yegâne, Kalmadı sebep meğer behâne</li>
<li>Tâ olmaya râz âşikârâ, Devrân ile kıldılar müdârâ</li>
<li>Bir nev'-i behâne ile her dem, Gönlini kılurdu Kays hurrem</li>
<li>Kasden unudurdı dersin ol zâr, Leylîye der idi ey vefâ-dâr</li>
<li>Hıfz-ı sebak etdi bağrumı hûn, Menden bilürem bilürsen efzûn</li>
<li>Men bilmedüğüm mana ohutgıl, Dersüm ohuyam kulağ dutgıl</li>
<li>Çün levhler üzre hat yazardı, Amden hatını galat yazardı</li>
<li>Ya'nî ki hatâ tevehhüm ede, Ol gül açılup tebessüm ede</li>
<li>Güftâra gele ki bu galatdur, Terk et ki hilâf- ı resm-i hatdur</li>
<li>Ola sebeb-i tekellüm-i yâr, Fehm etmeye müddeânı ağyâr</li>
<li>Etfâl kılanda devr bünyâd, Varı bile eyleyende feryâd</li>
<li>Ol yârına arz-ı hâl ederdi, Özge devrin hayâl ederdi</li>
<li>Kılmazlar idi sözini ma'lûm, Bilmezler idi sözine mefhûm</li>
<li>Mektebden olan zamanlar âzâd, Vasl içün ederdi hîle bünyâd</li>
<li>Kasd ile nihân edüp kitâbın, Hadden aşururdı ıztırâbın</li>
<li>Leylî yolını dutup dururdı, Sen gördün ola deyüp sorurdı</li>
<li>Ya'nî bu behâne ile bir dem, Yârın göre ola şâd ü hurrem</li>
<li>İlm-i hata ömrin eyleyüp sarf, Meşk etmiş idi hemîn iki harf</li>
<li>Bir safhada lâm ü yâ mükerrer, Yazardı anı kılurdı ezber</li>
<li>Kim bu iki harfdür murâdum, Rûşen bular iledür sevâdum <br>
	<i><b>Bu Leylîye anası itâb etdüğidür ve Bahâr-ı vasla hazân yetdüğidür</b></i></li>
<li>Çün mekr ile Kays-i bî-ser-encâm, Bir niçe zaman geçürdi eyyâm</li>
<li>Tedbîr ile aşk zevk vermez, Tedbîr diyâr-ı aşka girmez</li>
<li>Aşk ile riyâ değül muvâfık, Rüsvây gerek hemîşe âşık</li>
<li>Dilden dile düşdi bu fesâne, Fâş oldı bu mâcerâ cihâna</li>
<li>Kim kays oluben esîr-i Leylî, Leylî dahi salmış ana meyli</li>
<li>Tedrîc-i mesâvî ile nâgâh, Leylînün anası oldı âgâh</li>
<li>Odlara dutuşdı yasa batdı, Ol gonca-dehâna dil uzatdı</li>
<li>K'ey şûh nedür bu güft ü gûlar, Kılmak sana ta'ne ayb-cûlar</li>
<li>Niçün özüne ziyân edersen, Yahşi adunı yaman edersen</li>
<li>Niçün sana ta'ne ede bed-gû, Nâmûsa taalluk iş midür bu</li>
<li>Nâzük beden ile berg-i gülsen, Ammâ ne deyem igen yöğülsen</li>
<li>Lâle kimi sende lutf çohdur, Ammâ ne deyem yüzün açuhdur</li>
<li>Temkîni cünûna kılma tebdîl, Kızsen ucuz olma kadrüni bil</li>
<li>Her sûrete aks kimi bahma, Her gördüğüne su kimi ahma</li>
<li>Mey gerçi safâ verür dimâğa, Ahduğı içün düşer ayağa</li>
<li>Gözgü kimi katı yüzlü olma, Nergis kimi hîre gözlü olma</li>
<li>Gözden gerek olasen nihan sen, Tâ demek ola sana ki cânsen</li>
<li>Sen şem'sen uymagıl hevâya, Kim şem'i hevâ verür fenâya</li>
<li>Lu'bet kimi özüni bezetme, Revzen kimi kûçeler gözetme</li>
<li>Sâgar kimi gezmeği harâm et, Nağme kimi perdede makâm et</li>
<li>Sâye kimi her yere yüz urma, Hiç kimse ile oturma durma</li>
<li>Sen sadesen özge ehl-i nîreng, Cehd eyle verilmesün sana reng</li>
<li>Derler seni aşka mübtelâsen, Bîgâneler ile âşinâsen</li>
<li>Sen handan ü aşk zevki handan, Sen handan ü dûst şevki handan</li>
<li>Oğlan aceb olmaz olsa âşık, Âşıklığ işi kıza ne lâyık</li>
<li>Ey iki gözüm yaman olur âr, Nâmûsumuzı itürme zinhâr</li>
<li>Biz âlem içinde nîk-nâmuz, Ma'rûf-ı tamâm-ı hâs u âmuz</li>
<li>Ne neng ile dahi edelüm lâf, Biz demeyelüm sen eyle insaf</li>
<li>Dut kim sana kızmazem ben zâr, Menden ulu bir müdebbirün var</li>
<li>N'eylersen eğer atan eşitse, Kahr ile sana siyâset etse</li>
<li>Min-ba'd gel eyle terk-i mekteb, Bil mektebüni hemîn ced ü eb</li>
<li>Etme kalem ile meşkden yâd, Sûzen dut ü nakş eyle bünyâd</li>
<li>Etfâlden eyle kat'-ı ülfet, Hem-râz yeter yanunda lu'bet</li>
<li>Büt kimi bir evde eyle menzil, Olma dahi her yanaya mâil</li>
<li>Ankâ kimi uzlet eyle pîşe, Eyle reviş eyle kim hemîşe</li>
<li>Gerçi adun ola dilde mezkûr, Görmek seni ola gayr-i makdûr</li>
<li>Hoş ol ki kızı hemîşe gizler, Hod gizlü gerek hemîşe kızlar <br>
	<i><b>Bu inkâr ile Leylî anasına cevâb verdüğidür ve Fezâ-yı işretden çıhup serây-ı üsrete girdüğidür</b></i></li>
<li>Leylî bu itâbı çün eşitdi, Öz gönlinde mukarrer etdi</li>
<li>Kim şu'bede-i sipihr-i zâlim, Tarh eyledi nakş-ı nâ-mülâyim</li>
<li>Eyyâm-ı visâle yetdi hicrân, Vakt oldı ciğerler ola büryân</li>
<li>Ammâ ne desün ne çâre kılsun, Tedbîr ne olduğın ne bilsün</li>
<li>Naçâr dutup tarîk-i inkâr, Âsâr-ı tecâhül etdi izhâr</li>
<li>Gül-zâr-ı itâba âb verdi, Giryân giryân cevâb verdi</li>
<li>K'ey mûnis-i rûzgârum ane, Dürc-i dür-i şâh-vârum ane</li>
<li>Sözler dersen ki bilmezem men, Mazmûnını fehm kılmazam men</li>
<li>Dersen ma'şûk u aşk u âşık, Men sâde-zamîr tıfl-ı sâdık</li>
<li>Bilmem nedür ol hadîse mazmûn, Söyle nişe olmayam diğer-gûn</li>
<li>Aşkun kılmazdı kimse yâdın, Ha senden eşitdüm imdi adın</li>
<li>Bi'llâh nedür ane aşka mefhûm, Bu sırr-ı nihânı eyle ma'lûm</li>
<li>Hâdî-i reh-i murâdum olgıl, Bu şîvede üstâdum olgıl</li>
<li>Men mektebe re'yüm ile getmen, Bir şugl hilâf-ı re'yün etmen</li>
<li>Hem sen dersen ki mektebe var, Hem dersen sen ki getme zinhâr</li>
<li>Hansı söze i'tikâdum olsun, Sana nişe i'timâdum olsun</li>
<li>Men hem değülem bu zecre kâil, Kim her dem olup çerâğ-ı mahfil</li>
<li>Nâ-cinsler ile hem-dem olam, Bir yerde mukayyed-i gam olam</li>
<li>Her dîdeden ede ede perhîz, Evkât geçe küdûret-âmîz</li>
<li>Peyveste muallim eyleyüp cevr, Gâhi sebak ohuda gehî devr</li>
<li>Bi'llâh mana hem bu idi maksûd, Mektebden olur mı tıfl hoşnûd</li>
<li>Ayruk bu sözi mükerrer etme, Lutf eyle meni mükedder etme</li>
<li>Çün ane eşitdi ol cevâbı, Terk etdi şikâyet ü itâbı</li>
<li>Şeksüz ana rûşen oldı k'ol meh, Âşıklığından değüldür âgeh</li>
<li>Bî-hûdedür ol kamu fesâne, Kim âşıkdur fülan fülâna</li>
<li>Çün vâkıa şek mahalli oldı, Ol vâkıadan teselli oldı</li>
<li>Leylî hem oturdı evde nâ-çâr, Döndi sadefine dürr-i şeh-vâr</li>
<li>Bir bürcde sâbit oldı ahter, Mahbûs-i hizâne oldı gevher</li>
<li>La'l oldı esîr-i sîne-i seng, Habs oldı gül-âba şîşe-i teng</li>
<li>Gamdan tebeh oldı rûzgârı, Nevmîd dil-i ümîd-vârı</li>
<li>Âh eyler idi velî ne hâsıl, Ol yel açamazdı gonca-i dil</li>
<li>Göz yaşı tökerdi lîk ne sûd, Bitmezdi anunla nahl-i maksûd</li>
<li>Zülfi kimi pîç ü tâba düşdi, Hayrân kalup ıztırâba düşdi</li>
<li>Ağzı kimi hulkın etdi gam dar, Çeşmi kimi cismi oldı bî-mâr</li>
<li>Ne derdini sahlasa karârı, Ne şerh-i gam etse gam-güsârı</li>
<li>Fânûs-ı hayâle girdi ol şem', Gönlini kılup hayâl ile cem'</li>
<li>Her dem çeküp ol gam içre min âh, Sabr etdi zarûret ile ol mâh</li>
<li>Derd ile düzüp terâne-i gam, Bu bir gazeli ohurdı her dem <br>
	<i><b>Bu gazel Leylî dilindendür</b></i></li>
<li>Felek ayırdı meni cevr ile cânânumdan, Hazer etmez mi aceb nâle vü efgânumdan</li>
<li>Oda yandurmasa bir şu'le ile nüh feleği, Ne biter âteş-i âh-ı dil-i sûzânumdan</li>
<li>Gam-ı pinhân meni öldürdi bu hem bir gam kim, Gül-ruhum olmadı âgeh gam-ı pinhânumdan</li>
<li>Âh idi hem-nefesüm âh ki ol hem âhir, Çıhdı ikrâh kılup külbe-i ahzânumdan</li>
<li>Men ne hâcet ki kılam dâğ-ı nihânum şerhin, Âkıbet zâhir olur çâk-i girîbânumdan</li>
<li>Hak bilür yâr değül cân ü dilümden gâib, N'ola ger gâib ise dîde-i giryânumdan</li>
<li>Cân eğer çıhsa tenümden eser-i mihri ile, Eser-i mihri sağınman ki çıhar cânumdan</li>
<li>Lutf edüpsen meğer ey bâd bu günden beyle, Veresen bir haber ol serv-i hırâmânumdan</li>
<li>Ey Fuzûlî gam-ı hecr ile perîşândur hâl, Kimse âgâh değül hâl-i perîşânumdan <br>
	<i><b>Tamâmî-i sühan</b></i></li>
<li>Sâkî getür ol mey-i mugânı, Kim unudalum gam-ı cihânı</li>
<li>Rahm eyle ki kasd-ı cân eder gam, Bağrum sitem ile kan eder gam</li>
<li>Kıl aklumı bâde ile zâil, Çerhün siteminden eyle gâfil</li>
<li>Feryâd ki çerh bî-vefâdur, Dâim işi cevr ile cefâdur</li>
<li>Bir âdet ile medârı yohdur, Devrânınun i'tibârı yohdur</li>
<li>Ger hem-nefes etse iki yârı, Bir yere getürse iki zârı</li>
<li>Elbette sebep salup araya, Anları esîr eder belâya</li>
<li>Bi'llâh ne yamandur âşinâlığ, Çün vâki' olur yine cüdâlığ</li>
<li>Gül-zâr-ı kelâm bağ-bânı, Beyle bezemiş bu bûstânı</li>
<li>Kim serv-i riyâz-ı mihnet ü derd, Sevdâ-zede Kays-i derd-perverd</li>
<li>Her subh gederdi mektebe şâd, Mektebde olurdı gamdan âzâd</li>
<li>Meşk-i hat-ı hüsn-i yâr ederdi, Def'-i gam-ı rûzgâr ederdi</li>
<li>Zevk ile dutup tarîk-ı sâbık, Âdet üzerine subh-ı sâdık</li>
<li>Geldi yine mektebe ferah-nâk, Tâ kim kıla zevk-ı vaslı idrâk</li>
<li>Gördi ki behişte hûr gelmez, Gün çıhdı henüz nûr gelmez</li>
<li>Hurşîdsüz oldı rûz tâ şeb, Oldı başına karanu mekteb</li>
<li>Bildi ki sipihr-i şu'bede-bâz, Bir şu'bede eyleyüpdür âğâz</li>
<li>Elbette cefâ-yı ta'n-ı ağyâr, Ol gün yolına bırahdı bir hâr</li>
<li>Nevmîd olup etdi nâle bünyâd, Dedi nedür ey felek bu bî-dâd</li>
<li>N'etdüm sana kasd-ı cânum etdün, Kat'-ı reh-i dil-sitânum etdün</li>
<li>Kesdün taleb-i garazda râhum, Bildür mana kim nedür günâhum</li>
<li>Evvel meni eyledün mükerrem, Vasl-ı sanem ile şâd ü hurrem</li>
<li>Döndün yine beyle cevr edersen, Ol devre nakîz devr edersen</li>
<li>Vehm eylemedün mi kim çeküp âh, Sûz-ı ciğer ile bir seher-gâh</li>
<li>Yanduram oda tokuz revâkun, Sûzın sana bildürem firâkun</li>
<li>Tedbîr kıl ey muallim-i pîr, Et sihr ile ol perîni teshîr</li>
<li>Ancak mana sanma yetdi bu gam, Kim yetdi mana yeten sana hem</li>
<li>Düş ey elif istikâmetünden, Şerm eyle bu kadd ü kâmetünden</li>
<li>Kaddi hevesiyle dem urursen, Ol getdi aceb ki sen durursen</li>
<li>Ey nûn çü nihândur ebrû-yi yâr, Sen dahi nazarda durma zinhâr</li>
<li>Ey mîm çü ağzı oldı gâib, Oldı sana hem adem münâsib</li>
<li>Olsan nola ey devât dil-teng, Âyîne-i hâtırun dutup jeng</li>
<li>Ol turra-i müşg-bûdan ayru, Hicrân kara bağrun eylemiş su</li>
<li>Ey hâme sirişk-bâr olupsen, Ser-geşte vü bî-karâr olupsen</li>
<li>Gûya bu gün etmemiş müyesser, Devrân sana dest-bûs-i dilber</li>
<li>Ey levh hatınun eyle yâdın, Kıl sînede nakş gam sevâdın</li>
<li>Bir niçe gün ol esîr-i hicrân, Mektebde gezüp kılurdı efgân</li>
<li>Her rûz figânı ile tâ şeb, Ta'zîb çekerdi ehl-i mekteb</li>
<li>Şeb hem kıluben figân ü zârı, Eylerdi muhâtab ol nigârı</li>
<li>K'ey göz nûrı gönül sürûrı, Sensüz gözümün yoh oldı nûrı</li>
<li>Evvel ne idi bu âşinâlığ, Âhir nişe eyledün cüdâlığ</li>
<li>Evvel nişe eyledün meni mest, İzhâr-ı mahabbet ile pâ-best</li>
<li>. Âhir ne içün humâra saldun, Bu mihnet-i intizâra saldun</li>
<li>Saldun dil-i zâra nâr-ı fürkat, Kıldun gözümi pür-âb-ı hasret</li>
<li>Gönlüm odı kıldı yana yana, Âheng şafak tek âsmâna</li>
<li>Yaşum suyı oldı vara vara, Bir bahr ki yoh ana kenâre</li>
<li>Men istemezem bu günde hem-dem, Yanumdan ilet hayâlüni hem</li>
<li>Olmaya düşüp hayâlün ey meh, Oda yana suya bata nâgeh</li>
<li>Ser-mest-i şarâb-ı iştiyâkem, Medhûş-i tehayyür-i firâkem</li>
<li>Koyma gamunı menümle hem-râh, Fâş eylerem anı halka nâgâh</li>
<li>Ser-mestde ihtiyâr olmaz, Medhûşda i'tibâr olmaz</li>
<li>Cân oldı gamun gelende ber-bâd, Teşvîş-i fenâdan oldum âzâd</li>
<li>Gösterdi mana gamun mezâkı, Ayş-ı ebedî neşât-ı bâkî</li>
<li>Ger gelse ecel menüm nem ala, Cân hod yohdur meğer gam ala</li>
<li>Şem'-i şeb-i mihnet ü belâyem, Âşüfte-i cünbiş-i hevâyem</li>
<li>Sûz-ı dil ile tökülse yaşum, Tîğ-i gam ile kesilse başum</li>
<li>Cândan çıharıp hevâ-yı aşkı, Terk eylemezem belâ-yı aşkı</li>
<li>Bu günleri kim gam içre zârem, Hicrân elemiyle bî-karârem</li>
<li>Ger nâme-i ömre kilk-i takdîr, Gündür deyüben kılursa tahrîr</li>
<li>Eyler meni ol hisâb mağbûn, Kim sûret-i hâldür diğer-gûn</li>
<li>Gün şartı deyerler âftâbı, Bi'llâh ki bu nüktedür hisâbî</li>
<li>Her gün ki görünmez âftâbum, Men gün demezem budur hisâbum</li>
<li>Yoh kimse bu derd-i dilden âgâh, Bu derd-i dil ile neyleyem âh</li>
<li>Derdüm söze geldüğince artar, Oddur yel ile zebâne dartar</li>
<li>Eyyâm-ı visâli eyleyüp yâd, Ol haste bu şi'ri etdi bünyâdBu gazel Mecnûn dilindendür</li>
<li>Ey hoş ol günler ki men hem-râz idüm cânân ile, Ni'met-i vaslın görüp nâzın çekerdüm cân ile</li>
<li>Görmemişdi gülşen-i ayşum hazân-ı tefrika, Olmamışdı tîre eyyâmum şeb-i hicrân ile</li>
<li>Meh-veşümden dûstlar devrân cüdâ ister meni, Düşmenümdür hîç bilmen n'etmişem devrân ile</li>
<li>Yetse ger âşıklarun eflâke efgânı ne sûd, Yetmek olmaz mâh-veşler vaslına efgân ile</li>
<li>Yaşurup sahlardum elden dâğ-ı hicrânın eğer, Etmek olsaydı müdârâ dîde-i giryân ile</li>
<li>Zevkden dîbâce bağlandı kitâb-ı ömrüme, Koymadı devrân geçe evkâtum ol unvân ile</li>
<li>Ey Fuzûlî ahter-i bahtum müsâid olmadı, Kim olam bir dem mukârin ol meh-i tâbân ile</li>
<li>Söz muhtasar ol esîr-i sevdâ, Bir nev' ile oldı halka rüsvâ</li>
<li>Kim Kays iken adı oldı Mecnûn, Ahvâlini etdi gam diğer-gûn <br>
	<i><b>Bu Leylîye Mecnûn güzerde mukâbil olduğıdur ve Gün mukâbelesinde hilâl-i mihri bedr-i kâmil olduğıdur</b></i></li>
<li>Bir gün ki bahâr-ı âlem-efrûz, Vermişdi cihâna feyz-i nevrûz</li>
<li>Salmışdı nikâb çehreden gül, Çekmişdi sürûd-ı nâle bülbül</li>
<li>Şeb-nem mey-i nâbı ile lâle, Doldurmış idi kızıl piyâle</li>
<li>Olmışdı gül ile sebze-i ter, Firûze-fürûz ü la'l-perver</li>
<li>Bir niçe musâhib-i vefâ-dâr, Mecnûn-ı şikesteni görüp zâr</li>
<li>Her yan dediler ki ey belâ-keş, Gül çağıdur olmagıl müşevveş</li>
<li>Bu faslda âdemî gerek şâd, Endûh ü belâ vü gamdan azâd</li>
<li>Çün ebr değülsen olma giryân, Çün seyl değülsen etme efgân</li>
<li>Gül kimi bırahma sîneye çâk, Sebze kimi etme bisterün hâk</li>
<li>Ancak özüni esîr-i gam kıl, Lutf eyle hırâma gel kerem kıl</li>
<li>Sahrâ dutalum mey içelüm şâd, Endûh ile olma beyle mu'tâd</li>
<li>Ey gonca-dehân ü serv-kâmet, Gül oyna zamânı kıl ferâgat</li>
<li>Pâkize vücûda hayfdur gam, Beyle dahi kalmaya bu âlem</li>
<li>Şâyed açıla gül-i murâdun, Muhkem kıl esâs-ı i'tikâdun</li>
<li>Seyr üzre bu nevbahâr faslı, Şâyed bulına nigâr vaslı</li>
<li>Mecnûn-ı hazîn ayağa durdı, Sahrâlara seyr içün yüz urdı</li>
<li>Giryân giryân kılurdı seyrân, Hayrân hayrân gezerdi her yan</li>
<li>Geh sezbeye arz-ı râz ederdi, Geh lâleye min niyâz ederdi</li>
<li>Çeşmine sürerdi lâle dâğın, Âşık sağınup öpüp ayağın</li>
<li>Nergis gözine nigâh ederdi, Yârı gözin anup âh ederdi</li>
<li>Söylerdi benefşeye gam-ı dil, Kim söyleye olsa yâra vâsıl</li>
<li>Bülbüllere şerh ederdi hâlin, Kumrîlere mihnet ü melâlin</li>
<li>Her turfe çiçek görüp çeküp âh, Menzil menzil gezerdi nâgâh</li>
<li>Bir menzile düşdi reh-güzârı, Kim seyrde idi anda yârı</li>
<li>Bir niçe perî-ruh ile hem-dem, Mecnûn-ı şikesteden mukaddem</li>
<li>Leylî güzer etmiş ol fezâya, Salmış gül ü lâle üzre sâye</li>
<li>Bir sebzeye sebz har-geh urmış, Meh sahn-ı felekde hâle kurmış</li>
<li>Gonca kimi ol latîf har-gâh, Gül berki kimi içinde ol mâh</li>
<li>Mecnûna mukâbil oldı Leylî, Bahr-ı gama yetdi derd seyli</li>
<li>Leylî deme şem'-i meclis-efrûz, Mecnûn deme âteş-i ciger-sûz</li>
<li>Leylî deme cennet içre bir hûr, Mecnûn deme zulmet içre bir nûr</li>
<li>Leylî deme evc–i hüsne bir mâh, Mecnûn deme mülk-i aşka bir şâh</li>
<li>Leylî deme bir yegâne-i dehr, Mecnûn deme bir fesâne-i şehr</li>
<li>Leylî çemen-i belâ nihâli, Mecnûn felek-i vefâ hilâli</li>
<li>Leylî meh-i âsmân-ı haşmet, Mecnûn şeh-i kişver-i melâmet</li>
<li>Leylî saf-ı ehl-i hüsn emîri, Mecnûn ser-i kûy-ı gam fakîri</li>
<li>Leylî işi işve vü kirişme, Mecnûn gözi yaşı çeşme çeşme</li>
<li>Leylî vü neşât-ı hüsn kâmı, Mecnûn ü belâ-yı aşk dâmı</li>
<li>Leylî vü letâfet-i dil-ârây, Mecnûn ü melâmet-i gam-efzây</li>
<li>Leylîde kemâl-i hüsn ile zevk, Mecnûnda cemâl-i Leylîye şevk</li>
<li>Leylî sadef-i hayâya bir dür, Mecnûna anunla min tefâhür</li>
<li>Leylîde visâl-i dûst meyli, Mecnûnda hem ârzû-yı Leylî</li>
<li>Ol iki sehî-kad ü semen-ber, Birbirine oldılar berâber</li>
<li>Fûlâda sataşdı seng-i hâre, Od düşdi karâr ü ihtiyâra</li>
<li>Bir sâza düzildi ol iki târ, Germ oldı revâc-ı nâle-i zâr</li>
<li>Ol bahtı muna neşât buldı, Bu gördi anı mukayyed oldı</li>
<li>Mecnûnda karâr dutmayup hûş, Deryâ-yı tehayyür eyledi cûş</li>
<li>Bir dem bahabilmedi ol aya, Düşdi yüzi üzre misl-i sâye</li>
<li>Leylî hem itürdı ihtiyârın, Bir dem görebilmedi nigârın</li>
<li>Hayrânlığı ol makâma yetdi, Kim düşdi ayakdan ussı getdi</li>
<li>Gül suyu sepüp revân yüzine, Leylîni getürdiler özine</li>
<li>Her yan dediler ana ki ey mâh, Nâgeh olur atan anan âgâh</li>
<li>Kim gayr ile âşinâ olupsen, Bir dilbere mübtelâ olupsen</li>
<li>Vermez bu reviş netîce-i hûb, Şâyeste değül sana bu üslûb</li>
<li>Yahşi nazar eylesen yamandur, Hem bize vü hem sana ziyandur</li>
<li>Andan götürüp bisât ü har-gâh, Ol mâh-likânı hâh ü nâ-hâh</li>
<li>Öz bürcine kıldılar revâne, Tâ olmaya vâkıf ata ane</li>
<li>Söz demediler bu mâcerâdan, Ne gencden ü ne ejderhâdan</li>
<li>Mecnûnı hem etdi çeşm-i hûn-bâr, Sular saçuben yüzine bîdâr</li>
<li>Gördi ki nigârdan nişan yoh, Bir cism-i füsürde var cân yoh</li>
<li>Dîvâne kalup perî gedüpdür, Salup anı dil beri gedüpdür</li>
<li>Çâk eyledi câme kıldı nâle, Hâli bedel oldı özge hâle</li>
<li>Terk etdi libâs-ı lâle-gûnı, Raht oldı tenine eşk-i hûnı</li>
<li>Ger mâtem içün misâl-i hâme, Sarmışdı başa siyeh imâme</li>
<li>Çizgindi başına dûd-ı âhı, Yandurdı imâme-i siyâhı</li>
<li>İkrâh ile çıhdı pîrehenden, Âr etdi şehîd-i gam kefenden</li>
<li>Na'leyni bırahdı ol belâ-cû, Kim âşıka pây-benddür bu</li>
<li>Hem-demlere özr kıldı âğâz, K'ey bir niçe hem-nişîn ü hem-râz</li>
<li>Seylâb-ı hücûm-ı aşk yetdi, Men şîfte-hâli garka etdi</li>
<li>Olman men-i haste ile hem-dem, Tâ batmayasuz bu suya siz hem</li>
<li>Men reng-i melâmete boyandum, Sevdâ-zedeliğ odına yandum</li>
<li>Elbette bir od ki düşdi câna, Âhir dutuşup çeker zebâne</li>
<li>Düşvâr belâmı sehl sanman, Siz dahi menüm oduma yanman</li>
<li>Menden size düşmesün bir ahker, Çün değmedi hayr değmesün şer</li>
<li>Sevdâ siyeh etdi rûzgârum, Aşk aldı inân-ı ihtiyârum</li>
<li>Men bir kuşem uçdum âşiyandan, Men handan ü meyl-i hâne handan</li>
<li>Kılman mana ev hikâyetin çoh, Dahi menüm anda varmağum yoh</li>
<li>Sizden sorar olsa ata hâlüm, Keyfiyyet-i mihnet ü melâlüm</li>
<li>Söylen ki fenâya verdi rahtın, Eyyâm siyâh kıldı bahtın</li>
<li>Ey pîr-i şikeste-hâl ü nâ-şâd, Tanrı'yçün elümden eyleme dâd</li>
<li>Deme ki nedür bu mâcerâlar, Senden mana yetdi bu belâlar</li>
<li>Men bilmez idüm gam-ı cihânı, Teşvîş-i zemîn ü âsmânı</li>
<li>Âsûde serâçe-i ademde, Ne gussada idüm ü ne gamda</li>
<li>Bilmezliğ ile hem-râz idi hâlüm, Ne hüsn ü ne aşk idi hayâlüm</li>
<li>Sen vâsıta-i vücûdum oldun, Sen mâni'-i feyz-i cûdum oldun</li>
<li>Umdun ki menümle olasen şâd, Derdâ ki ümîdün oldı ber-bâd</li>
<li>Men yoh olubem sen imdi var ol, Özge halefe ümîd-vâr ol</li>
<li>Ma'zûr dut ey azîz ma'zûr, Men kasd ile senden olmadum dûr</li>
<li>Çoh sıdk ile eyledüm ana azm, Kim devlet-i vasluna yetem cezm</li>
<li>Su saldı yoluna eşk-i hasret, Dâmânumı dutdı hâr-ı mihnet</li>
<li>Tahrîr kılup münâsib-i hâl, Bu şi'ri hem etdi ana irsâl <br>
	<i><b>Bu gazel Mecnûn dilindendür</b></i></li>
<li>Fesâd-ı aşkı tâ gördüm salâh-ı akldan dûrem, Meni rüsvâ görüp ayb etme ey nâsih ki ma'zûrem</li>
<li>Eğer çâk-i girîbân eylesem men'eylemen çün men, Metâ'-ı nengden ârî libâs-ı ârdan ûrem</li>
<li>Men ü sahrâ-yi vahşet menzil etmen âfiyet küncin, Esir-i dâm-ı zulmet olmazem çün tâlib-i nûrem</li>
<li>Temerrüd akl fermânından etsem dûstlar bi'llâh, Meni re'yümle sanman aşk sultânına me'mûrem</li>
<li>Mana kim ta'ne eyler kim nasîhat ehl-i âlemden, Hoşem kim i'tibar-ı aşk ile her dilde mezkûrem</li>
<li>Belâ-yı aşk u derd-i dûst terkin kılmazem zâhid, Ne muştâk-ı behiştem sen kimi ne tâlib-i hûrem</li>
<li>Hayâl-i çîn-i zülf ü tâk-ı ebrûsiyle zevküm gör, Sanasen haşmet ile Kisrîyem kadr ile Fağfûrem</li>
<li>Garaz bir ad imiş âlemde men hem eyledüm bir ad, Bi-hamdi'llâh Fuzûlî rind ü rüsvâlıkda meşhûrem <br>
	<i><b>Bu Mecnûnun cünûnunun sıfatıdur ve Vâdî-i aşk sevdâsının keyfiyyetidür</b></i></li>
<li>Ol şîve-i aşk içinde mâhir, Kıldukta vasiyyetini âhir</li>
<li>Kıldı gözedüp tarîk-i vahşet, Eshâbdan inkıtâ'-ı ülfet</li>
<li>Sahrâya düşüp güneş misâli, Tenhâ yürür oldı lâübâlî</li>
<li>Her daşa ki yetdi tökdi yaşın, La'l eyledi kûh ü deşt daşın</li>
<li>Göz yaşını bes ki tökdi her sû, Her merhaleden ahıtdı min cû</li>
<li>Bir ebr-i belâ idi güvâhı, Bârân sirişk ü berk âhı</li>
<li>Bârân ile berki cism ü cândan, Bir mertebede ki mundan andan</li>
<li>Deryâlara yetse lem'a-i tâb, Sahrâlara düşse katra-i âb</li>
<li>Deryâlar olurdı cümle sahrâ, Sahrâlar olurdı cümle deryâ</li>
<li>Feryâd ile doldurup bu deyri, Feryâda getürdi vahş ü tayrı</li>
<li>Efgânı yetürdi âsmâna, Efgân ile âsmânı câna <br>
	<i><b>Bu Mecnûnun atası vâkıf-ı hâl olduğıdur ve Anı beyâbân-ı mihnetde bulduğıdur</b></i></li>
<li>Gencîne-küşâ-yı genc-i güftâr, Olmış bu edâ ile güher-bâr</li>
<li>K'ol bir niçe bî-karâr ü mahzûn, Nâ-çâr kılup vedâ'-ı Mecnûn</li>
<li>Nevmîd dönüp şikeste vü hâr, Kıldılar atasını haberdar</li>
<li>Ol pîr çü vâkıf oldı hâle, Mecnûn kimi etdi âh ü nâle</li>
<li>Sahrâlara dutdı seyl tek yüz, Vâdîlere açdı çeşme tek göz</li>
<li>Çoh aradı gezdi her mekânı, Bulınmadı oğlınun nişânı</li>
<li>Tâ âkıbet ol şikeste-hâli, Bir gûşede gördi lâubâlî</li>
<li>Düşmiş yere hâk-sâr ü gam-nâk, Ahvâli harâb ü sînesi çâk</li>
<li>Dönmiş gül-i sürhi zağferâna, Şimşâd-ı latîfi hîzrâna</li>
<li>Âyînesini gubâr dutmış, Jeng-i gam-ı rûzgâr dutmış</li>
<li>Etmiş elifin sitem yüki dâl, Kılmış kalemin felek gamı nâl</li>
<li>Hem-sohbeti mûr ü hem-demi mâr, Tekye-gehi hâk ü bisteri hâr</li>
<li>Hâr üzre ana delük delük ten, Açmış gam evine dürlü revzen</li>
<li>Ol pîr çü gördi sûret-i hâl, Sûret kimi kaldı bir zaman lâl</li>
<li>Bir lahza anı tehayyür aldı, Hayret gözi ile bahakaldı</li>
<li>Sonra yaha yırtup etdi feryâd, K'ey bülbül-i bûstân-ı bî-dâd</li>
<li>Hâl-i dilüni mana beyân et, Esrâr-ı nihânunı ıyân et</li>
<li>Kim aldı elünden ihtiyârun, Kim eyledi tîre rûzgârun</li>
<li>Bi'llâh nişe bî-karâr olupsen, Âşüfte-i rûzgâr olupsen</li>
<li>Ne seyrdesen sana taleb ne, Bu nâle vü zâruna sebeb ne</li>
<li>Deryâda ise sana dür-i kâm, Sen söyle men eyleyem ser-encâm</li>
<li>Zulmâtda ise şem'-i maksûd, Rûşen kıl ü menden iste mevcûd</li>
<li>Mecnûn dedi ey mana veren pend, Dânâ-yı sühan-ver ü hıred-mend</li>
<li>Kimsen nedürür bu güft ü gûlar, Bî-fâide bâtıl ârzûlar</li>
<li>Get derdüme sen devâ değülsen, Bîgânesen âşinâ değülsen</li>
<li>Men beyle kelâma dutmazem gûş, Leylî sözi söyle yohsa hâmûş</li>
<li>Dedi menem atan ey belâ-keş, Men seng-i nedâmetem sen âteş</li>
<li>Dedi nedür ata yohsa ane, Leylî gerek özgedür fesâne</li>
<li>Çün gördi itâatinde ihmâl, Bildi ki fakîre özgedür hâl</li>
<li>Verdi bu firîb ile tesellî, Kim dur gedelüm çağırdı Leylî</li>
<li>Leylî bize geldi mihmândur, La'li talebünde dür-feşândur</li>
<li>Mecnûn ki eşitdi Leylî adın, Sandı ki felek verür murâdın</li>
<li>Lebbeyk deyüp ayağa durdı, Ol ka'be-i maksâda yüz urdı</li>
<li>Pîr ile cevân-ı dil-şikeste, Geldi eve dil-figâr ü haste</li>
<li>Başında hevâ-yı vasl-ı Leylî, Ne ata gamı ne ana meyli</li>
<li>Geh ata nasîhat etdi âğâz, Geh anesi oldı pend-perdâz <br>
	<i><b>Bu Mecnûna anası pend verdüğidür ve Bûstân-ı melâmetden hâr-ı nedâmet derdüğidür</b></i></li>
<li>K'ey râhat-ı cân ü nûr-ı dîde, Ferzend-i yegâne-i güzîde</li>
<li>Şânunda riyâset-i Arab var, Mîrâs-ı şecâat ü edeb var</li>
<li>Etvâr-ı mülûk dut hemîşe, Âyîn-i şecâat eyle pîşe</li>
<li>Ebrû-yı ham ise ger murâdun, Süst etme kemân-ı i'tikâdun</li>
<li>Müjgân-ı siyâhdan götür dil, Ol nâveng-i cân-sitâna mâil</li>
<li>Olsan nigerân-ı kadd ü kâmet, Kıl nîze-i hûn-feşâna rağbet</li>
<li>Ger zülf ile görmek istesen hâl, Gör hey'et-i nokta peyker-i dâl</li>
<li>Gönlün göz ü kaşa olsa meftûn, Gör dîde-i ayn ü ebru-yı nûn</li>
<li>Sen servsen olmagıl girân-bâr, Âzâd olagör ne kim giriftâr</li>
<li>Sen la'lsen olmagıl sebük seng, Döndürme güneş görüp revân reng</li>
<li>Etme özüni habâb-mânend, Başunda olan hevâya hursend</li>
<li>Kim yohdurur ol hevâya bünyâd, Başun olur ol hevâda ber-bâd</li>
<li>Ser-germliğ etme şem'-nisbet, Sûz-ı gam-ı aşk ile mürüvvet</li>
<li>Gör şem'i nişe düşer belâya, Başındakiden geder fenâya</li>
<li>Zevk-ı dil ü dîde kılma âdet, Salma mey ü şâhide irâdet</li>
<li>Mahbûb ü mey ile besleyen cân, Sanma olur ehl-i akl ü îmân</li>
<li>Aklı mı olur müdâm mestün, Îmânı olur mı mey-perestün</li>
<li>Şi're heves etme kim yamandur, Yahşi deseler ana yalandur</li>
<li>Hâlâ kılagör kemâl hâsıl, Fevt etme kemâli gezme gâfil</li>
<li>Ey bâg-ı ümîdümün nihâli, Kılma bizi neng pâymâli</li>
<li>Mahbûb hem istesen kem olmaz, Biz kim senünüz sana gam olmaz</li>
<li>Vardur bu haşemde min kabîle, Her tâife içre min cemîle</li>
<li>Bir bir kılalum kamu sana arz, Yetsün yerine bize olan farz</li>
<li>Bir serv-i sehî-kad ü semen-ber, Tezvîcüne edelüm mukarrer</li>
<li>Ta'yîn edelüm sana meh ü sâl, Sarf eyleyebildüğünce emvâl</li>
<li>Sen dutma hemîn tarîk-ı vahşet, Kat'-ı neseb eyleme emânet</li>
<li>Bizden bu nasîhati kabûl et, Her lahza yeter bizi melûlet</li>
<li>Uşşâk sefâhetin kılup yâd, Bu şi'ri ne hoş demiş bir üstâd <br>
	<i><b>Gazel-i üstâd</b></i></li>
<li>Cân verme gam-ı aşka ki aşk âfet-i cândur, Aşk âfet-i cân olduğı meşhûr-ı cihândur</li>
<li>Sûd isteme sevdâ-yı gam-ı aşkda hergiz, Kim hâsıl-ı sevdâ-yı gam-ı aşk ziyandur</li>
<li>Her ebru-yı ham katlüne bir hancer-i hûn-rîz, Her zülf-i siyeh kasduna bir ef'î yılandur</li>
<li>Yahşi görinür sûreti meh-veşlerün ammâ, Yahşi nazar etdükde ser-encâmı yamandur</li>
<li>Aşk içre azâb olduğın andan bilürem kim, Her kimse ki âşıkdur işi âh u figândur</li>
<li>Yâd etme kara gözlülerün merdüm-i çeşmin, Merdüm deyüp aldanma ki içdükleri kandur</li>
<li>Ger derse Fuzûlî ki güzellerde vefâ var, Aldanma ki şâir sözi elbette yalandur <br>
	<i><b>Bu Mecnûnun nasîhat kabûl etmedüğidür ve Atasının derdi dermâna yetmedüğidür</b></i></li>
<li>Mecnûn ki eşitdi ol hitâbı, Verdi bu tarîk ile cevâbı</li>
<li>K'ey rûh-ı revânum ata ane, Kâm-ı dil ü cânum ata ane</li>
<li>Tahkîk edübem işüm hatâdur, Her ne desenüz mana revâdur</li>
<li>Âlûde-i reng-i dûd-ı âhem, Züll-i güneh ile rû-siyâhem</li>
<li>Men hem olubem bu işden âgâh, Ammâ ne deyem ne söyleyem âh</li>
<li>Yohdur bu işümde ihtiyârum, Zabtumda inân-ı iktidârum</li>
<li>Akl oldı zaîf ü aşk gâlib, Hâtır nigerân nigâr câzib</li>
<li>Dutdı ten ü cânumı gam-ı yâr, Gayri'l-mahbûbi leyse fi'd-dâr</li>
<li>Mende dahi nişe menliğ olsun, Mende meni isteyen ne bulsun</li>
<li>Takdîr çü beyledür ne tedbîr, Takdîri eder mi kimse tağyîr</li>
<li>Olsaydı mana neşât rûzî, İster mi idüm bu derd ü sûzı</li>
<li>Ger sıhhate kâdir olsa bîmâr, Derde özin eylemez giriftâr</li>
<li>Elverse gedâya pâdişâlığ, Sanman ki kılur dahi gedâlığ</li>
<li>Fıtratda ne hâlet olsa maksûm, Ref' olmaduğıdur emr-i ma'lûm</li>
<li>İslâhuma eylemen teemmül, Kim gül tiken olmaz ü tiken gül</li>
<li>Keyfiyyet-i âb ü cevher-i hâk, Demek ola mı kabûl-i idrâk</li>
<li>Su sifleliğinden ayrılur mı, Od yandurabilmeyebilür mi</li>
<li>Ol gün ki rahimde kilk-i kudret,  Îcâduma verdi zîb sûret</li>
<li>Doldurdı hevâ ile dimâğum, Sevdâ ile bağladı ayağum</li>
<li>Doldı bedenümdeki rek ü pûst, Başdan ayağa mahabbet-i dûst</li>
<li>Mülk eyledi gönlümi belâya, Vakf eyledi cânumı cefâya</li>
<li>Yoh mende bu hükmden tehallüf, Ol mülk ile vakfa bir tasarruf</li>
<li>Derd-i ezelî devâ bulur mı, Mihr-i ebedî fenâ bulur mı</li>
<li>Men şem'-i serâçe-i firâkem, Sûz-ı ciğer ile hoş-mezâkem</li>
<li>Menden dileyen bu sûzı zâil, Bî-dâduma olmış ola mâil</li>
<li>Şem'ün ki hayâtı oldı âteş, Hâli anun âteş iledür hoş</li>
<li>Oddan dileyen anun necâtın, Fânî dilemiş ola hayâtın</li>
<li>Düşmenliğe dûstlığ kılup ad, Tedbîr-i necâtum eylemen yâd</li>
<li>Men garka-i bahr-ı şevk-i yârem, Berhem-zede-i gam-ı nigârem</li>
<li>Ancak sebeb-i karârum oldur, Ârâm-ı dil-i figârum oldur</li>
<li>Anunla edün bu derde merhem, Urman dahi andan özgeden dem</li>
<li>Dersüz mana var dil-rübâlar, Leylî kimi çoh perî-likâlar</li>
<li>Bi'llâh demenüz bu harfi zinhâr, Âlemde bir andan özge kim var</li>
<li>Bülbül gül içün kılanda nâle, Derdine devâ olur mı lâle</li>
<li>Husrev değülem ki mana dilber, Şîrîn ola gâh gâh Şekker</li>
<li>Men yek-cihetem tarîkatümde, Tagyîr işi yoh cibilletümde</li>
<li>Özrini beyân edüp hem ol dem, Takrîre getürdi bir gazel hem <br>
	<i><b>Bu gazel Mecnûn dilindendir</b></i></li>
<li>Aşk derdi ey mûalic kâbil-i derman değül, Cevherinden eylemek cismi cüdâ âsân değül</li>
<li>Devr cevrinden şikâyet edene âşık demen, Aşk mesti vâkıf-ı keyfiyyet-i devrân değül</li>
<li>Şehrden sahrâya bir fark olduğın her kim bilür, Bilmiş ol kim aşk sahrâsında ser-gerdân değül</li>
<li>Her kim idrâk eyler öz keyfiyyet-i hâlin henüz, Dûst ruhsârına ayn-ı şevk ile hayrân değül</li>
<li>Cânı cânân ittihâdı fâriğ eyler cismden, Cismden âgâh olan cân vâsıl-ı cânân değül</li>
<li>Der imiş düşmen ki hem-demdür Fuzûlî yâr ile, Her sözi bühtân ise hakkâ bu söz bühtân değül <br>
	<i><b>Bu Mecnûn atasınun Leylîye hâstârlığıdır ve Leylî atasının Mecnûndan bîzârlığıdur</b></i></li>
<li>Sâkî getür ol şarâb-ı nâbı, Kim yetdi nisâba gam hisâbı</li>
<li>Gam düşmen-i cân-ı mübtelâdur, Def' eyeleye gör ki bir belâdur</li>
<li>Söz cevherine olan hırîdâr, Bu nev' ile germ kıldı bâzâr</li>
<li>Kim âciz olup gam içre ol pîr, Mecnûnına kıldı fikr-i zencir</li>
<li>Bildi ger olmaz olsa Leylî, Mümkin değül olmağı tesellî</li>
<li>Kıldı talebin özine lâzım, Cem' etdi eâlî vü eâzım</li>
<li>Ümmîd ile bağladı umup kâm, Ol ka'be-i ârzûya ihrâm</li>
<li>Çün Leylî atası bildi hâli, Üydürdi ekâbir ü ehâlî</li>
<li>Karşularına olup revâne, Kıldı olarunla azm-i hâne</li>
<li>Ehlen sehlen deyüp demâdem, Min kez dedi ola hayr makdem</li>
<li>Çün şem'-sıfat olar oturdı, Bu serv kimi ayağa durdı</li>
<li>Ortaya bırahdı dürlü hânlar, Tâ kâm-ı dil ala mihmânlar</li>
<li>Olmışdı dolup kebâb ile hân, Cedy ü hamel ile âsman-sân</li>
<li>Ammâ aceb er kıla hıred-mend, Ol hânları âsmâna mânend</li>
<li>Her kim garazın bulurdı hândan, Bu mümkin olur mı âsmandan</li>
<li>Hânlar götürildüğünde ol pîr, Takrîb ile derdin etdi takrîr</li>
<li>K'ey kadr ile kıble-i kabâil, Senden kamunun murâdı hâsıl</li>
<li>Asl ü nesebüm sana ıyândur, Hükmüm niçe min eve revândur</li>
<li>Meşhûr-ı kabâilem sahâda, Ma'rûf-ı tavâifem atâda</li>
<li>Hem var maahbbetümde te'sîr, Hem var adâvetümde teşvîr</li>
<li>Ser-defter-i ehl-i rûzgârem, Her niçe desem yüz anca varem</li>
<li>Nahl-i emelüm semer verüpdür, Îzed mana bir güher verüpdür</li>
<li>Hâla dilerem bu turfe lû'lû, Bir la'l ile ola hem-terâzû</li>
<li>Tâ lû'lû olanda la'le vâsıl, Terkîb kılam müferrih-i dil</li>
<li>Çoh kânlara tîşe-veş yüz urdum, Çoh la'l hakîkatini sordum</li>
<li>Her kânda eğerçi la'l çohdur, Bir la'l ki lâyık ola yohdur</li>
<li>Bir la'lün eşitmişem senün var, Kim lû'lüme oldurur sezâ-vâr</li>
<li>Lutf eyle inâyet et kerem kıl, Ol la'l ile dürri muhterem kıl</li>
<li>Kılsun güli serv sâye-perver, Olsun güle serv sâye-güster</li>
<li>Fehm et sözümi tegâfül etme, Hayr işdür bu teallül etme</li>
<li>Ger hâsıl olur bu kâm senden, Her ne diler isen iste menden</li>
<li>Anca kılayum sana revân genc, Kim yer yüzin eyleye nihân genc</li>
<li>Anca güher eyleyem revâne, Kim bulmayasen ana hizâne</li>
<li>Ol serv-i semen-berün atası, Ol genc-i nihânun ejdehâsı</li>
<li>Lutf ile dedi ki ey hıred-mend, Men kimi esîr-i dâm-ı ferzend</li>
<li>Sen hoş geldün safâ getürdün, Topraklardan bizi götürdün</li>
<li>Müşkilce hitâbdur hitâbun, Bilmen nişe vereyüm cevâbun</li>
<li>Kurbün bilürem mana şerefdür, Ammâ halefün aceb halefdür</li>
<li>Mecnûn deyü ta'n eder halâyık, Mecnûna menüm kızum ne lâyık</li>
<li>Leylî demenem ki nâzenîndür, Bir tîre kenîz-i kem-terîndür</li>
<li>Olmaz mı kenîz cins-i merdüm, Yohdur mı kenîze hem terahhum</li>
<li>Dîv ile perî olur mı hem-dem, Olmaz sözi açma ebsem ebsem</li>
<li>Dîvâneye zâyi' eyleme renc, Vîrâne gerek nedür ana genc</li>
<li>Tedbîr ile dönderüp mizâcın, Sevdâsınun eylesen ilâcın</li>
<li>Leylî anun olsun eyledüm ahd, Var imdi sen et ilâcına cehd <br>
	<i><b>Bu Mecnûnun atasınun hırmânıdur ve Gayr bâbdan tedbîr-i dermânıdur</b></i></li>
<li>Ol sâhib-i neng ü nâm ü nâmûs, Döndi eve geldi hâr ü me'yûs</li>
<li>Mecnûna dedi ki ey belâ-keş, Hâcet biter olmagıl müşevveş</li>
<li>Akl ile açılur ol muammâ, Leylîni sana verürler ammâ</li>
<li>Şartı bu ki olasen hıred-mend, Erbâb-ı hıredden alasen pend</li>
<li>Ref' ola alâmet-i cünûnun, Akl ola hemîşe reh-nümûnun</li>
<li>Mecnûn dedi ey edîb-i kâmil, Dîvâne-i aşk olur mı âkil</li>
<li>Ger mende bu ihtiyâr olaydı, Tedbîrüme i'tibâr olaydı</li>
<li>Evvelden edeb şiâr ederdüm, Temkînümi üstüvâr ederdüm</li>
<li>Olmazdı bu hâle ihtiyâcum, Kim ola azâb ile ilâcum</li>
<li>Mende bu ilâca yoh müdârâ, Min kez gamum etdüm âşikârâ</li>
<li>Yohdur revişümde inkılâbum, Evvelki cevâbdur cevâbum</li>
<li>Sen ehl-i hıredsen eyle tedbîr, Tedbîrün ede meğer ki te'sîr</li>
<li>Leylîni dahi men etmeyem yâd, Men âkil-i vakt olam sen âzâd</li>
<li>Ol pîr-i şikeste-hâl ü hayrân, Tedbîr-i ilâc edüp firâvân</li>
<li>Her handa eşitdi bir tabîbi, Gül-zârınun oldı andelîbi</li>
<li>İzhâr edüp ana ihtiyâcın, Bîmârınun istedi ilâcın</li>
<li>Bîmârına min tabîb-i hâzık, Bir şerbet içürmedi muvâfık</li>
<li>Her yerde ki bildi bir nazar-gâh, Varup ana oldı hâk-i dergâh</li>
<li>Çoh el götürüp duâlar etdi, Çoh nezr verüp atâlar etdi</li>
<li>Re'yiyle melûlin etmeğe şâd, Min pîrden almadı bir irşâd</li>
<li>Çoh sihr olunup yazıldı ta'vîz, Çoh mekrlere dutuldı ümmîz</li>
<li>Edilmedi hiç biriyle çâre, Ne çâre kazâ-yı Kirdgâra</li>
<li>Bir gün dediler ana ki ey pîr, Âlemde sana bu kaldı tedbîr</li>
<li>Kim Ka'beye iltesen esîrün, Ola ki Hak ola dest-gîrün</li>
<li>Tavf-ı Harem olsa ana hâsıl, Ser-geşteliğ andan ola zâil</li>
<li>Ursa Hacer-i mübâreke baş, Yumşana eğer ola kara daş <br>
	<i><b>Bu Mecnûn-ı bî-çârenün Ka'beye yüz urduğıdur ve Münâcât ile sevdâsın arturduğıdur</b></i></li>
<li>Ol pîr bu hayr işe kılup cehd, Mecnûna müretteb etdi bir mehd</li>
<li>Aldı anı azm-i râh kıldı, Azm-i harem-i İlâh kıldı</li>
<li>Çün Ka'beye erdi ol nîkû-hûy, Mecnûna dedi ki ey belâ-cûy</li>
<li>Dut Ka'beye rûy tâat eyle, Temkîn ü edeb riâyet eyle</li>
<li>Ta'zîm şerâitin edâ kıl, İhlâs-ı dürüst edüp duâ kıl</li>
<li>Ola ki kabûl ola niyâzun, Hak şefkati ola çâre-sâzun</li>
<li>Bu yerde kabûl olur duâlar, Bu buk'ada bahş olur atâlar</li>
<li>Kıl tevbe ki ahsen-i ameldür, Cehd eyle necâta kim meheldür</li>
<li>Mecnûn bulup ol makâmdan zevk, Saldı anı çerhe neş'e-i şevk</li>
<li>Sûz ile çeküp ciğerden âvâz, Arz etdi binâ-yı Kâ'beye râz</li>
<li>K'ey sakfı bülend ü kadri âlî, Mihrâb-ı eâzım ü eâlî</li>
<li>Ey kıble-i ehl-i izz ü ikbâl, Ruhsâr-ı zemîne anberîn hâl</li>
<li>Ey mağz-ı vefâya kisvetün pûst, Hem-reng-i pelâs-ı hâne-i dûst</li>
<li>Ey gül-bün-i gonca-i ibâdet, Sandûk-ı cevâhir-i saâdet</li>
<li>Ey dâim olan menümle hem-derd, Ammâ ne menüm kimi cihân-gerd</li>
<li>Göğsine uran Hacer kimi daş, Zemzem kimi gözden ahıdan yaş</li>
<li>Peyveste siyeh kılan libâsın, Gönlinde nihân dutan hevâsın</li>
<li>Bi'llâh kimesen bu yerde âşık, Söyle ki enîsünem muvâfık</li>
<li>Olmış sana aşk feyzi hâsıl, Kılmış seni kıble-i kabâil</li>
<li>Yâ Rab bû harem-serâ hakiyçün, Bu ma'bed-i pür-safâ hakiyçün</li>
<li>Kıl mende binâ-yı aşkı dâim, Mânend-i esâs-ı Kâ'be kâim</li>
<li>Sal gönlüme derd-i aşkdan gam, Her lahza vü her zamân ü her dem</li>
<li>Aşk içre müdâm şevküm artur, Şevk ile hemîşe zevküm artur</li>
<li>Her handa ki âlem içre gam var, Kıl gönlümi ol gama giriftâr</li>
<li>Endîşe-i akldan cüdâ kıl, Aşk ile hemîşe âşinâ kıl</li>
<li>Artur mana zevk ü şevk-ı Leylî, Dâim mana anda kıl tecellî</li>
<li>Çohdur benî Âdem içre bî-dâd, Et gönlümi vahşet ile mu'tâd</li>
<li>Bir mülkde ver mana karârı, Kim yetmeye âdemî gubârı</li>
<li>Ol zâir-i Kâ'be-i inâbet, İsterdi duâ kılup icâbet</li>
<li>Tuğyân-ı belâdan etmeyüp fikr, Bu şi'r idi her dem etdüği zikr <br>
	<i><b>Bu gazel Mecnûn dilindendür</b></i></li>
<li>Yâ Rab belâ-yı aşk ile kıl âşinâ meni, Bir dem belâ-yı aşkdan etme cüdâ meni</li>
<li>Az eyleme inâyetüni ehl-i derdden, Ya'ni ki çoh belâlara kıl mübtelâ meni</li>
<li>Oldukça men götürme belâdan irâdetüm, Men isterem belânı çü ister belâ meni</li>
<li>Temkînümi belâ-yı mahabbetde kılma süst, Tâ dûst ta'n edüp demeye bî-vefâ meni</li>
<li>Getdükçe hüsnin eyle ziyâde nigârumun, Geldükçe derdine beter et mübtelâ meni</li>
<li>Men handan ü mülâzemet-i i'tibâr ü câh, Kıl kâbil-i saâdet-i fakr ü fenâ meni</li>
<li>Eyle zaîf eyle tenüm fürkatinde kim, Vaslına mümkün ola yetürmek sabâ meni</li>
<li>Nahvet kılup nasîb Fuzûlî kimi mana, Yâ Rab mukayyed eyleme mutlak mana meni <br>
	<i><b>Bu Mecnûnun Kâ'beden mürâcaatidür ve Vuhûş ile musâhabetidür</b></i></li>
<li>Bir bir eşidüp sözin atası, Bildi ki kabûl olur duâsı</li>
<li>Efzûn olur gam ü melâmet, Mümkin değül oğlına selâmet</li>
<li>Çoh kıldı figân ü nâle vü zâr, Oğlından ümîd kesdi nâ-çâr</li>
<li>Ol pîr kalup orada hayrân, Mecnûn dutuben reh-i beyâbân</li>
<li>Tenhâ sefer ihtiyâr kıldı, Azm-i ser-i kûy-i yâr kıldı</li>
<li>Gündüz gözi yaşı hâdî-i râh, Gece yolı şem'i şu'le-i âh</li>
<li>Gerd-i reh-i yârı yâd ederdi, Geh otura geh dura gederdi <br>
	<i><b>Bu Mecnûnun derdini dağa şerh etdüğidür ve Andan nevmîd getdügidür</b></i></li>
<li>Bir dağa erişdi yolda nâgâh, Kaddine libâs-ı vehm kûtâh</li>
<li>Tiğinde ukâb-ı çerh kanı, Mazmûn kemerinde la'l kânı</li>
<li>Mün'im sıfatı libâsı fâhir, Ceyb ü bagali dolu cevâhir</li>
<li>Deryâ kıluben ana tazarru', Eylerdi zahîresin tevakku'</li>
<li>Sahrâ edüben ana tevellâ, Eylerdi maîşetin temennâ</li>
<li>Ol çeşmeler eyleyüp revâne, Olmışdı olara ata ane</li>
<li>Ta'zîm ile kılmış anı Hak yâd, Kur'anda ki el ci'bâle evtâd</li>
<li>Mecnûn ana eyleyüp temâşâ, Bir odlu sürûd kıldı inşâ</li>
<li>Oldukda sürûd ile nevâ-sâz, Andan hem eşitdi aks-i âvâz</li>
<li>Sandı ki öziyle hem-nefesdür, Dedi mana bu refik besdür</li>
<li>Yüz şükr ki yâr-ı gâr buldum, Gezdüm bu cihânı yâr buldum</li>
<li>Aşk odın ana hem etdi rûşen, K'ey gûşe-nişîn-i pâk-dâmen</li>
<li>Sûz-ı ciğerümden oldun âgâh, Ahsen ahsent bâreka'llah</li>
<li>Bir âşık-ı mübtelâ imişsen, Derd ehline âşinâ imişsen</li>
<li>Sensen mana hem-dem-i muvâfık, Dâğ ile olur hemîşe âşık</li>
<li>Bî-dâd ile göğsüne urup daş, Derd ile gözünden ahıdup yaş</li>
<li>N'oldı sana beyle mest olupsen, Gam dâmına pây-best olupsen</li>
<li>Kan ile dolupdurur kenârun, Ne gülden ola bu lâle-zârın</li>
<li>Bağrun görürem olupdurur su, Ne serv-kadün hevâsıdur bu</li>
<li>Gel ağlayalum bu mâcerâya, Bir dem koşalum sadâ sadâya</li>
<li>Çün bir dem anunla ağladı zâr, Derd-i dil-i zârın etdi izhâr</li>
<li>Azm eyledi hâk-i kûy-ı yâra, Leylînün evi olan diyâra <br>
	<i><b>Bu Mecnûnun gazâl ile mülâkâtıdur ve Aşk bâbında onunla olan hâlâtıdur</b></i></li>
<li>Gördi ki bir avcı dâm kurmış, Dâmına gazâller yüz urmış</li>
<li>Ol dâma cefâ-yı çerh-i gaddâr, Bir âhunı eylemiş giriftâr</li>
<li>Bir âhu esîr-i dâmı olmış, Kan yaşı kara gözine dolmış</li>
<li>Boynı kurulu ayağı bağlu, Şehlâ gözi nemlü cânı dağlu</li>
<li>Ahvâline rahm kıldı Mecnûn, Bandı ana tökdi eşk-i gül-gûn</li>
<li>Gönline katı gelüp bu bî-dâd, Yumşak yumşak dedi ki sayyâd</li>
<li>Rahm eyle bu müşg-bû gazâle, Rahm etmez mi kişi bu hâle</li>
<li>Sayyâd bu nâ-tüvâna kıyma, Kıl cânına rahm câna kıyma</li>
<li>Sayyâd sakın cefâ yamandur, Bilmezsen mi ki kana kandur</li>
<li>Sayyâd mana bağışla kanın, Yandurma cefâ odına cânın</li>
<li>Sayyâd dedi budur maâşum, Açman ayağın gederse başum</li>
<li>Katlinde bu saydun etsem ihmâl, Etfâl ü ıyâlüme n'olur hâl</li>
<li>Mecnûn ana verdi cümle rahtın, Pâk eyledi berkden dırahtın</li>
<li>Ol turfe gazâlün açdı bendin, Şâd eyledi cân-ı derd-mendin</li>
<li>Yüz urdı yüzine kıldı efgân, Göz sürdi gözine oldı giryân</li>
<li>K'ey bâdiye-gerd ü bâd-nâverd, Nâzük bedeniyle nâz-perverd</li>
<li>Sen zînet-i her gil-i zemînsen, Gül kimi lâtif ü nâzenînsen</li>
<li>Ey sebze-i cûy-bâr-ı vahşet, Ra'nâ semen-i bahâr-ı vahşet</li>
<li>Tenhâ koyma men-i zebûnı, Olgıl mana deşt reh-nümûnı</li>
<li>Gez bir niçe gün menümle hem-râh, İnsan deyüp etme menden ikrâh</li>
<li>Yaşum kimi getme çeşm-i terden, Kesme ayağun bu reh-güzerden</li>
<li>Ser-çeşme-i çeşmüm eyle menzil, Ser-menzilümüzden olma gâfil</li>
<li>Olsun bebeğüm karâr-gâhun, Eşk ü müje hâb ile giyâhun</li>
<li>Ey çeşm-i nigâr yâdigârı, Sehl eyle mana gam-ı nigârı</li>
<li>Kıldukda hayâl-i çeşm-i Leylî, Sen ver men-i hasteye tesellî</li>
<li>Çün ol beşeriyyetin unutdı, Âhû hem anunla üns dutdı</li>
<li>Anun sebebiyle hem çoh âhû, Sahrâda onunla dutdılar hû <br>
	<i><b>Bu Mecnûn-ı derd-mendün kebûter ile şerh-i hâlidür ve Andan iltimâs-ı mâ-fi'l-bâlidür</b></i></li>
<li>Bir menzile yetdi zâr ü muztar, Bir dâmda gördi bir kebûter</li>
<li>Her revzen-i dâmı bir der-i gam, Min gam müteveccih ana her dem</li>
<li>Mecnûn ana bahdı yandı cânı, Yaşı kimi cûşa geldi kanı</li>
<li>Sayyâdına eyledi tazarru', Kurtarmağın eyledi tevakku'</li>
<li>Seyyâd dedi ki men fakîrem, Fakra bu hamâme tek esîrem</li>
<li>Hâşâ ki bu mürg-i tîz-reftâr, Âzâd ola men kalam giriftâr</li>
<li>Ger var ise kıymetin edâ kıl, Andan munı dâmdan rehâ kıl</li>
<li>Evvel meni eyle gussadan şâd, Andan munı dâm-ı gamdan âzâd</li>
<li>Var idi kolunda bir dür-i ter, Şeffâf çü dîde-i kebûter</li>
<li>Verdi anı aldı ol esîri, Üftâdenün oldı dest-gîri</li>
<li>Sürdi kademine çeşm-i pür-hûn, Anca ki ayağın etdi gül-gûn</li>
<li>Her dem ana arz-ı râz ederdi, Min nağme-i şevk sâz ederdi</li>
<li>K'ey tîz-per ü bülend-pervâz, Erbâb-ı vefâya mahrem-i râz</li>
<li>Bu reng-i libâs-ı nîl-fâmun, Endûh ü melâmet-i müdâmum</li>
<li>İzhâr kılup nişâne-i gam, Kim kıldı seni esîr-i mâtem</li>
<li>Ger âşık isen sen ey cihân-gerd, Kaçma ki menem senünle hem-derd</li>
<li>Bir lahza menümle hem-nişîn ol, Gencîne-i râzuma emîn ol</li>
<li>Başum tüğin âşiyâne kılgıl, Göz yaşumı âb ü dâne kılgıl</li>
<li>Sen kâsıd imişsen ey hamâme, Menden hem ilet nigâra nâme</li>
<li>Gör hecr-i ruhında ıztırâbum, Peygâmum ilet getür cevâbum</li>
<li>Bi'llâh ser-i kûyına gedende, Her çizginüben tavâf edende</li>
<li>Yâd eyle meni sevâbuma gir, Bir tavf sevâbını mana ver</li>
<li>Kon hâk-i derine iste dâne, Kıl özüne dâneni behâne</li>
<li>Oldukça mecâlün etme nâmûs, Menden yetür ol yere zemîn-bûs</li>
<li>Anca dedi ana hem gam-ı dil, Kim kıldı anı hem ünse mâil</li>
<li>Başında olup şeb âşiyânı, Gündüz ol olurdı pâsbânı</li>
<li>Zâtında görüp nişâne-i hayr, Hem vahş mutîi oldı hem tayr</li>
<li>Râm oldı behâyim ol figâra, Bir fevc yığıldı vara vara</li>
<li>Ol zâr idi mülk-i derd şâhı, Hayl-i ded ü dâm anun sipâhı</li>
<li>Olmışdı beşerden eyle bîzâr, Kim öz aksin sanurdı ağyâr</li>
<li>Dartup göğe dûd-ı şu'le-i âh, Öz sâyesin istemezdi hem-râh <br>
	<i><b>Bu Leylî ahvâlinden bir haberdür ve Ma'şûk-ı âşık-pîşe etvârından bir eserdür</b></i></li>
<li>Sâkî müteellim-i humârem, Müştâk-ı şarâb-ı hoş-güvârem</li>
<li>Üftâdeliğüm gör etme ihmâl, Rahm et bir ayağ ile elüm al</li>
<li>İzhâr kılup safâ-yı meşreb, Bu bezmi çün eyledün müretteb</li>
<li>Bezm ehline nevbet ile ver câm, Hem hâs riâyet eyle hem âm</li>
<li>Mecnûna hemîn şarâb dutma, Leylîni ki asldur unutma</li>
<li>Dihkân-ı fasîh-i Fârisî-zâd, Bu gülşene beyle tikdi şimşâd</li>
<li>Kim ol çemen-i vefâ bahârı, Dâğ-ı gam-ı aşk lâle-zârı</li>
<li>Ya'nî reviş-i vefâda muhkem, Leylî sadef-i cevâhir-i gam</li>
<li>Girmişdi hisâra genc mânend, Urmışdı ayağa pendden bend</li>
<li>Ne bir ferahı ne bir neşâtı, Ne kimse ile bir ihtilâtı</li>
<li>Bîzâr atadan ü anadan, Bîgâne cemî'-i âşinâdan</li>
<li>Yanına olurdı hûblar cem', Pervâne-sıfat havâlî-i şem'</li>
<li>Şâd olmağa hâtır-ı hazîni, Eğlenmeğe tab'-ı nâzenîni</li>
<li>Min turrfece turfece fesâne, Şîrîn söz ile çeküp beyâna</li>
<li>Eylerler idi zaman zaman yâd, Takrîb ile lahza lahza bünyâd</li>
<li>Ol terk kılup neşât ü râhat, Bir uzvını eyleyüp cerâhat</li>
<li>Eylerdi behâne ile nâle, Düşmezdi olar düşen hayâle</li>
<li>Kızlar kaşa verse vesmeden reng, Cân gözgüsine salurdı ol jeng</li>
<li>Kızlar yüze koysa nîlden hâl, Ol nîle çekerdi raht fi'l-hâl</li>
<li>Kızlarda hayâl-i nakş-ı dîbâ, Ol nakş-ı hayâl ile şikîbâ</li>
<li>Kızlarun eli hınâda gül-gûn, Anun eli eşki ile pür-hûn</li>
<li>Ne iğnede ne ipekde meyli, Müjgâna tökerdi eşk seyli</li>
<li>Kızlar kılup ârzû-yı zîver, Ger rişteye çekselerdi gevher</li>
<li>Ol dahi çekerdi eyleyüp reşk, Târ-ı bedenine gevher-i eşk</li>
<li>Mecnûndan idi cünûnı efzûn, Leylî deyene der idi Mecnûn</li>
<li>Dünler ki gedüp yanından ol cem', Bir gûşede ol kalurdı vü şem'</li>
<li>Şem'e gam-ı dil beyân ederdi, Sûz-ı ciğerin ıyân ederdi <br>
	<i><b>Bu Leylînün çerâğ ile macerâsıdur ve Andan câre-sâzî-i dil temannâsıdur</b></i></li>
<li>K'ey didesi nemlü bağrı dağlu, Başı karalu ayağı bağlu</li>
<li>Gel olalım hem-nefes men ü sen, Râz-ı dil-i zârun eyle rûşen</li>
<li>Ne derd seni nizâr edüpdür, Âlüfte vü zerd ü zâr edüpdür</li>
<li>Başdan ayağa nedür bu yanmak, Dûd-ı dile dem-be-dem boyanmak</li>
<li>Ne cinsdür aslun ey belâ-keş, Kim âb-ı hayâtun oldı âteş</li>
<li>Şerh-i dil-i germ ü çeşm-i ter ver, Ser-rişte-i râzdan haber var</li>
<li>Her lahza düşersen ıztırâba, Hem âteşe garkasen hem âba</li>
<li>Ne sihr kılursen ey seher-hîz, Kim âteşün âbdan olur tîz</li>
<li>Men sûhteden hem olma gâfil, Mende dahi var bir gam-ı dil</li>
<li>Men hem sana benzerem vefâda, Belkim niçe mertebe ziyâde</li>
<li>Sen gece hemîn yanarsen ey zâr, Men gece vü gündüzem giriftâr</li>
<li>Sende eser-i hevâ ziyândur, Nisbet mana râhat-ı revândur</li>
<li>Hûdur sana sırrunı töküp yaş, Meclisler içinde eylemek fâş</li>
<li>Gönlün çü değül vefâda kâim, Gönlündekidür dilünde dâim</li>
<li>Men sâbit-i arsa-i belâyem, Ney kimi hizâne-i hevâyem</li>
<li>Olman olur olmaz ile dem-sâz, Başum kesilürse söylemen râz</li>
<li>Derdüm sana söyleyem gam-ı dil, Sende dahi tâb yoh ne hâsıl</li>
<li>Döymez ciğerün bu şerh-i râza, Âhum getürür seni güdâza</li>
<li>Bir yâra bu derdi eyledüm fâş, Olmadı mana bu yolda yoldaş</li>
<li>Sabr eylemedi bu derd ü dâğa, Katlanmadı düşdi daşa dağa</li>
<li>Yanunda senün hem urmayam dem, Tâ kaçmayasen ırağa sen hem</li>
<li>Şem'ün çü görürdi yoh zebânı, Dem urmağa yoh yanında cânı <br>
	<i><b>Bu Leylînün pervâneye keşf-i râzıdur ve Anunla fi'l-cümle izhâr-ı niyâzıdur</b></i></li>
<li>Pervâneye şerh ederdi râzın, Arz eyler idi olan niyâzın</li>
<li>K'ey tâir-i âşiyâne-i aşk, Ser-geşte-i âb ü dâne-i aşk</li>
<li>Sensen reh-i aşk içinde sâdık, Âşık ammâ tamâm âşık</li>
<li>Bir görmeğe yârı cân verürsen, Bir zevkle iki cihân verürsen</li>
<li>Hem-râzdur taleb-i fenâda hâlün, Gûyâ ki fenâdürür visâlün</li>
<li>Her çend ki şöhre-i cihânsen, Aşk içre ser-âmed-i zamansen</li>
<li>Müşkil ki menüm kimi olup zâr, Mence ola sende şevk–i dîdâr</li>
<li>Sen seyrdesen hemîşe ser-mest, Men dâm-ı belâ vü derde pâ-best</li>
<li>Dünler sana dûst-ı hem-nişîndür, Hicrân mana muttasıl karîndür</li>
<li>Bir şu'leye sen nisâr edüp cân, Düşvâr gamun kılursen âsân</li>
<li>Men cân ile isterem çekem gam, Min cân dilerem gamında her dem</li>
<li>Mence sana yoh gam-ı nihânî, Ger var desen hanı nişânı</li>
<li>Hanı nem-i çeşm-i eşk-rîzün, Hanı dem-i serd-i germ-hîzün</li>
<li>Hanı sitem-i belâya dözmek, Aşka düşüben cefâya dözmek</li>
<li>Pervânede hem görürdi noksân, Bulmazdı anunla derde dermân</li>
<li>Nâ-çâr kılup tahammül ü sabr, Ol kesre dilerdi gaybden cebr</li>
<li>Yarum geceler ki çeşme-i hâb, Gözler çemenin kılurdı sîr-âb</li>
<li>Zulmâta düşerdi nûr-ı bîniş, Ârâm bulurdı âferîniş</li>
<li>Uyhuya gederdi yâr u ağyâr, Derd ehli hemîn kalurdı bîdâr</li>
<li>Sahrâya çıhardı evden ol mâh, Kâmınca kılurdı nâle vü âh</li>
<li>Feryâdın edüp bülend-pâye, Râz-ı dilini açardı aya <br>
	<i><b>Bu Leylî'nün mâh ile münâzara kılduğıdur ve Hurşîd kimi şevk odına yakılduğıdur</b></i></li>
<li>K'ey gâh kadüm kimi hamîde, Gâhî pür olan misâl-i dîde</li>
<li>Geh zâhir olan mana gamum tek, Geh gâib enîs ü hem-demüm tek</li>
<li>Şâhiddür ana bu inkılâbun, Kim âşıkısen bir âftâbun</li>
<li>Hicrânı ilen nizâr olupsen, Ser-geşte-i rûzgâr olupsen</li>
<li>Ey mihnet-i aşkdan haberdâr, Gör Tanrı içün ne mihnetüm var</li>
<li>Kıl şu'le-i âhuma nezâre, Ger var ise rahmun eyle çâre</li>
<li>Seyr eyle fezâ-yı her diyârı, Gez cümle-i deşt ü kûhsârı</li>
<li>Gör handadur ol menüm penâhum, Şâhum mâhum ümîd-gâhum</li>
<li>Hâl-i dilüm ana arza eyle, Bi'llâh nişe gördün ise söyle</li>
<li>Tâ vakt-i seher bu idi hâli, Teşvîşden olmaz idi hâlî</li>
<li>Mürg-i seherî çekende âvâz, Eylerdi bir özge nevha âğâz</li>
<li>K'ey vây tükendi mâye-i ömr, Hurşîde erişdi sâye-i ömr</li>
<li>Demdür der-i fursat ola mesdûd, Müşkil görine beyân-ı maksûd</li>
<li>Demdür uyana yuhudan ağyâr, Şerh-i gam ü derdüm ola düşvâr</li>
<li>Men ahter-i burc-i iştiyâkem, Men şem'-i serâçe-i firâkem</li>
<li>Gündüz habsüm gece necâtum, Gündüz mevtüm gece hayâtum <br>
	<i><b>Bu Leylînün sabâya peyâm-ı ahvâlidür ve Bu ümmîd ile def-i melâlidür</b></i></li>
<li>Olmış dünüme günüm mutâbık, Gün görmez imiş belâlu âşık</li>
<li>Eylerdi sabâya derdin izhâr, K'ey bâd-ı sabâ dur imdi zinhâr</li>
<li>El gâfil iken bu mâcerâdan, Sultâna senâ yetür gedâdan</li>
<li>Gör mûnis ü gam-güsârı kimdür, Bizden ki usandı yârı kimdür</li>
<li>Gönli kimün iledür tesellî, Yâdına gelür mi hîç Leylî</li>
<li>Arz eyle ki ey güzel şehenşâh, Hakdur sana bendeden bu ikrâh</li>
<li>Evvel ki men-i figârı gördün, Bir tâze vü ter bahârı gördün</li>
<li>Hâlâ ki esîr-i dâm-ı derdem, Mânend-i hazân zâif ü zerdem</li>
<li>Meyl eylemesen men-i nizâra, Döndiyse irâdetün ne çâre</li>
<li>Men berg-i hazânem olmışam hâr, Sen tâze bahâresen taleb-kâr</li>
<li>Her niçe ki hâr ü hâk-sârem, Hem şefkatüne ümîd-vârem</li>
<li>Terk etme avâtıf-ı amîmi, Yâd eyle meveddet-i kadîmi</li>
<li>Şeb-tâ-seher ol büt-i semen-ber, Bîdâr kalup misâl-i ahter</li>
<li>Eylerdi bu sûziş ile şîven, Ol dem ki olurdı rûz rûşen</li>
<li>Nağme kimi perde-dâr olurdı, Bir perde içinde zâr olurdı</li>
<li>Dâim geçürürdi ol ciger-sûz, Evkâtı bu resm ile şeb ü rûz</li>
<li>Peyveste çekerdi ol gül-endâm, Endîşe-i subh u mihnet-i şâm <br>
	<i><b>Bu Leylînün eyyâm-ı bahârda seyr-i gül-zâr etdüğidür ve Gül-zârda murâdına yetdüğidür</b></i></li>
<li>Bir gün ki bahâr-ı âlem-ârây, Zevk ehline oldı râhat-efzây</li>
<li>Âyîne-i devrden gedüp jeng, Devr etdi zemîni âsmân-reng</li>
<li>Feyz-i şeb-i kimyâ-eserden, Te'sîr-i şemâme-i seherden</li>
<li>Açıldı ham-ı benefşeden tâb, Şeb-nem güle saçdı lû'lû-i nâb</li>
<li>Gül-zâra havâ abîr tökdi, Sahrâya gubâr-ı müşg çökdi</li>
<li>Yağdurdı sehâb jâle daşın, Ol daş ile yardı gonca başın</li>
<li>Zahmine urup şükûfe merhem, Panbuh yeniler ana demâdem</li>
<li>Sebze güle verdi mâli bâcın, Yer sebzeye mülkinün harâcın</li>
<li>Hoş reng ile yığdılar tecemmül, Fîrûze vü la'li sebze vü gül</li>
<li>Derk eyledi gonca remz ü îmâ, Gül adına açdı yüz muammâ</li>
<li>Mazmûn-ı rubâî-i anâsır, Feyz olduğı oldı halka zâhir</li>
<li>Sûsen varakı uçup semâya, Her sebzeye kim salurdı sâye</li>
<li>Ol sebzeye uğrayup ahan cû, Pûlâde eğer verürdi bir su</li>
<li>Pûlâd deminde cân bulurdı, Şemşîr-sıfat zebân bulurdı</li>
<li>Ârâyiş-i sebzeden zemâne, Benzetdi zemîni âsmâna</li>
<li>Hurşîd-i çerâğ-ı çeşm-i âlem, Gökden yer düşdiğinde her dem</li>
<li>Tahkîk edüben çıhup gümândan, Bilmezdî zemîni âsmandan</li>
<li>Gül-zârlar oldı işret-âbâd, Her yerde olındı bezm bünyâd</li>
<li>Her gûşede her kim aldı bir kâm, Her buk'ada her kim içdi bir câm</li>
<li>Leylînün anası gördi mutlak, Yoh Leylî-i nâ-tüvânda revnak</li>
<li>Meyl-i gül ü seyr-i sebze kılmaz, Min gonca açıldı ol açılmaz</li>
<li>Sarf etdi şükûfe tek diremler, Cem' eyledi nâzenîn sanemler</li>
<li>Sahrâya çıhardı ol nigârı, Kıldı güle arz nevbahârı</li>
<li>Tâ gussa vü gamdan ola âzâd, Bir dem güle oynaya ola şâd</li>
<li>Ol bir niçe bikr-i pâk-dâmân, Hem-râh olup oldılar hırâmân</li>
<li>Yüzden götürüp edeb nikâbın, Ref' eylediler hayâ hicâbın</li>
<li>Her kim ne bilürse lu'b ü ya lehv, İzhâra getürdi etmeyüp sehv</li>
<li>Gâh eyleyüben sürûdlar sâz, Bülbüllere oldılar hem-âvâz</li>
<li>Geh gösterüp oynamakda hâlet, Şimşâda yetürdiler hacâlet</li>
<li>Lîkin heves eylemezdi Leylî, olmazdı bu lu'b ü lehve meyli</li>
<li>Arturmış idi bahâr derdin, Gül zevki ruh-i nigâr derdin</li>
<li>İsterdi ferâgat ile bir dem, Tenhâ duta bir bucakda mâtem</li>
<li>Ayrılmayup ol perî-likâlar, Artardı belâsına belâlar</li>
<li>Çün eyledi kesret anı dil-teng, Nîreng ile verdi anlara reng</li>
<li>K'ey servler eylemen ikâmet, Tâ evde çekilmeye nedâmet</li>
<li>Durman kılalum taraf taraf geşt, Seyr eyleyelüm havâlî-i deşt</li>
<li>Sancup bele nâzenîn etekler, Cem' eyleyeyüm güzel çiçekler</li>
<li>Çoh dermeğe her kim olsa kâdir, Oldur bu sanemler içre mâhir</li>
<li>Bir yanaya getdi her perî-veş, Dağıldı şerer dutuşdı âteş</li>
<li>Tenhâ kalup etdi nâle-i zâr, Kıldı gözin ebr-veş güher-bâr <br>
	<i><b>Bu Leylînün ebr ile izhâr-ı niyâzıdır ve Aşk bâbında keşf-i râzıdur</b></i></li>
<li>Ebr ile tekellüm etdi âğâz, K'ey âhum ile hemîşe hem-râz</li>
<li>Ger başun ile göğe yetersen, Sanma men-i zârdan betersen</li>
<li>Arz eyleme ra'd ü berk u bârân, Bahs etme menümle rûz-ı hicrân</li>
<li>Feryâd kılup dem-i seher-gâh, Eflâke çekende şu'le-i âh</li>
<li>Seylâb-ı sirişk edende cârî, Gel gör men-i zâr ü bî-karârı</li>
<li>Ey ebr her eksilende suyun, Deryâlara tökme âb-ı rûyun</li>
<li>Al suyı bu çeşm-i hûn-feşândan, Deryâlara hem bağışla andan</li>
<li>Ey ebr demî mana vefâ kıl, Düşdi sana hâcetüm revâ kıl</li>
<li>Var ol yüzi gül nigâra menden, Zâr ağla vü söyle yâra menden</li>
<li>K'ey turfe nigâr-ı nâzenînüm, V'ey ârzu-yı dil-i hazînüm</li>
<li>Gel gör ki gamunda niçe zârem, Sensüz niçe zâr ü bî-karârem</li>
<li>Gel gör ki nedür gamunda hâlüm, Reng-i ruh-i zerd ü eşk-i âlüm</li>
<li>Cân bâr-ı beden götürmez oldı, Göz reng-i vücûd görmez oldı</li>
<li>Cânum cânı gözüm çerâğı, Rahm eyle ki geldi rahm çağı</li>
<li>Men bilmez idüm belâ imiş aşk, Bir derdlü mâcerâ imiş aşk</li>
<li>Derdün ki belâ yolında merdem, Aşk içre sana şerîk-i derdem</li>
<li>Saldun men-i hasteni bu hâle, Derde meni eyledün havâle</li>
<li>Her derd ki var Leylî aldı, Ma'lûmdürür sana ne kaldı</li>
<li>Ey merd-i rehem deyüp uran lâf, İnsâf mıdur bu hanı insâf</li>
<li>Dut kim has ü hâr-ı reh-güzârem, Toprağ kimi yolunda hârem</li>
<li>Hurşîd-i cemâlün ey meh-i nev, Toprağa nola bırahsa pertev</li>
<li>Bârân-ı visâlün ey dür-i nâb, Kılsa has ü hârı nola sîr-âb</li>
<li>Olma mey-i gaflet ile medhûş, Hem-sohbetün eyleme ferâmûş</li>
<li>Ey yâr-ı muvâfık ü vefâ-dâr, Ey men kimi vü mana sezâ-vâr</li>
<li>Gel yanuma kesme âşinâlığ, Yahşi mi olur bu bî-vefâlığ</li>
<li>Derler seni âşık ey nîkû-rûy, Âşıklara beyle mi olur hûy</li>
<li>Her kim gerek öz işinde kâmil, Âşık ne revâ ki ola âkil</li>
<li>Âşık gerek olmayup karârı, Tavf ede müdâm kûy-ı yârı</li>
<li>Düşmez bu yana senün güzârun, Ver ola meğer bir özge yârun</li>
<li>Yârun men isem mana nazar kıl, Gâhî bu yanaya bir güzer kıl</li>
<li>Ger sende olan ferâgat-i dil, Bir dem mana olsa idi hâsıl</li>
<li>Gîsû-yı müselsel-i girih-gîr, Boynumda ger olmasaydı zencîr</li>
<li>V'er bağlamasaydı bend-i halhâl, Kayd ile ayağumı meh ü sâl</li>
<li>Ayb ile çekilmeseydi adum, Bi'llâh bu idi hemîn murâdum</li>
<li>Kim sâye-misâl senden ey nûr, Oldukça vücûdum olmayam dûr</li>
<li>Ammâ n'edeyüm esîr-i kaydem, Bir boynı ayağı bağlu saydem</li>
<li>Bildürmeğe mihnet ü melâlüm, Bu şi'r yeter beyân-ı hâlüm <br>
	<i><b>Bu gazel Leylî dilindendür</b></i></li>
<li>Aşk dâmına giriftâr olalı zâr olubem, Ne belâdur ki ana beyle giriftâr olubem</li>
<li>Dil demekden kesilüp hareketden veh kim, Künc-i gam-hâneye bir sûret-i dîvâr olubem</li>
<li>Kudretüm yoh ki kılam kimseye şerh-i gam-ı dil, Eyle kim ârıza-i hecr ile bîmâr olubem</li>
<li>Hazerüm ta'neden ol gâyete yetmişdür kim, Yâra ağyâr olup ağyârum ile yâr olubem</li>
<li>Demezem dahi sana âşıkem ey gül zîrâ, Sana âşıklığum izhâr edeli hâr olubem</li>
<li>Akl u sabr u dil ü dîn getdi bi-hamdi'llâh kim, Sefer-i sâhil-i sevdâya sebük-bâr olubem</li>
<li>Yoh Fuzûlî haberüm mutlak özümden bes kim, Vâlih-i nakş-ı hayâl-i ruh-i dildâr olubem <br>
	<i><b>Bu Leylînün künc-i gamda giryânlığıdur ve Mecnûnun vâdî-i aşkda ser-gerdânlığıdur</b></i></li>
<li>Zâr ağlar iken bu resme ol mâh, Bir turfe sadâ eşitdi nâgâh</li>
<li>Bir kimse ohurdı şi'r-i Mecnûn, Bu nükte ibâretinde mazmûn</li>
<li>K'ey neş'e-i aşkdan uran dem, Mecnûnı sağınma Leylîden kem</li>
<li>Mecnûn ile Leylîni berâber, Ger kimse der ise kılma bâver</li>
<li>Leylîde eğerçi derd çohdur, Mecnûn-ı hazînce derdi yohdur</li>
<li>Leylî eli iğnedendür efgâr, Mecnûna kılıçlar eylemez kâr</li>
<li>Leylîni eder harîr dil-gîr, Mecnûna verür neşât zencîr</li>
<li>Leylî ister ki eksile gam, Mecnûn gamın arturur demâdem</li>
<li>Mecnûndur ola gama girftâr, Leylî kime olmış ola gam-hâr</li>
<li>Mecnûna yeter şikence-i teb, Leylî kimedür tabîb yâ Rab</li>
<li>Mecnûndur esîr-i dâm-ı Leylî, Leylî kime salmış ola meyli</li>
<li>Leylî dutup ol terâneye gûş, Öz nağmesin eyledi ferâmûş</li>
<li>Tahkîk ile bildi bu hisâbı, Kim yoh şererinde şu'le tâbı</li>
<li>Elbette belâ vü derdi gerdûn, Mecnûna verüpdür andan efzûn <br>
	<i><b>Bu Leylînün İbni Selâma giriftâr olduğıdur ve Yârdan mahrûm ü mukayyed-i ağyâr olduğıdur</b></i></li>
<li>Mi'mâr-ı serâçe-i ibâret, Beyle bu evi kılur imâret</li>
<li>Kim seyrden olmayup tesellî, Öz menziline dönende Leylî</li>
<li>Vermişdi özine dürlü zîver, Her zîvere bir netîce muzmer</li>
<li>Tâ mahv ola gözden ahıdan hûn, Hem gönleği hem donıydı gül-gûn</li>
<li>Tâ kim ola dûd-i âha mânend, Bağlanmış idi benefşe ser-bend</li>
<li>Tâ kim ola savt-ı nâle pâ-mâl, Kollanmış idi sadâlu halhâl</li>
<li>Tâ olmaya eşki yüzde ma'lûm, Ruhsârına lû'lû' idi manzûm</li>
<li>Ra'nâ başa serpüben leçekler, Nazük bele sancuben etekler</li>
<li>Pervânesüz eylemezdi şem'in, Eylerdi dür-i sirişk cem'in</li>
<li>Ra'nâ ra'nâ yürürdi mâh, Bir şekl ile kim tebâreka'llâh</li>
<li>Ol asrda var idi Arabda, Bir mu'teber aslda nesebde</li>
<li>Manzûr-ı eâzım u eâli, Makbûl-ekâbir ü ehâli</li>
<li>İdrâki bülend ü hüsni dil-keş, Etvârı huceste sîreti hâş</li>
<li>Vermiş Hak anun olan murâdın, Baht İbni Selâm kılmış adın</li>
<li>Ol turfe hümâ-yı evc-i ikbâl, Asûde-zamîr ü fâriğu'l-bâl</li>
<li>Av kasdına eylemişdi pervâz, Altında ukâb elinde şehbâz</li>
<li>Bir râh-güzerde ol nigâra, Uğraşdı vü kıldı bir nezâre</li>
<li>Cân ü ciğerinde kalmadı tâb, Mahv oldı nite ki odda sîm-âb</li>
<li>Terk etdi azîmet-i şikârı, Geldi eve getdi ihtiyârı</li>
<li>Tarh etdi binâ-yı resm-i peyvend, Tedbir ile buldı bir hıred-mend</li>
<li>Kim lutf ile söz kılanda takrîr, Takrîri verürdi daşa tağyîr</li>
<li>İn'âm edüben ana besî mâl, Leylî talebine kıldı irsâl</li>
<li>Şart eyledi ol bülend-ahter, Kim olsa bu kâm-ı dil müyesser</li>
<li>Sarf eyleye genc ü mâl-i âlem, Cânâne yolında belki cân hem</li>
<li>Çün geldi bu râz-ı dil beyâna, Oldı ana râzı ata ane</li>
<li>Ol müşterîye verildi zühre, Şâyeste görildi mâra mühre</li>
<li>Çün İbni Selâma yetdi peygâm, Tenbîh-i neşât ü müjde-i kâm</li>
<li>Deryâ-yı neşâtı geldi mevce, Baş çekdi nihâl-i bahtı evce</li>
<li>Mahzen mahzen cevâhir açdı, Hırmen hırmen nisâr saçdı</li>
<li>Açdı der-i genc-i gevher ü zer, Fakr ehlini eyledi tevân-ger</li>
<li>Ol servün ayağı bağlu oldı, Âzâde iken adağlu oldı <br>
	<i><b>Bu Nevfelün Mecnûn ile mukaddime-i ihtilâtıdur ve Ol cevher-i pâkden tezyîn-i bisâtıdur</b></i></li>
<li>Sâkî yine kasd-ı cân eder gam, Ver câm-ı lebâleb ü demâdem</li>
<li>Bî-kes kalubem men-i sebük-rây, Sen eylemesen mana maded vây</li>
<li>Men şîftenün penâhı olgıl, Bî-kesler ümîd-gâhı olgıl</li>
<li>Cehd eyle vü kılma bir işe ahd, V'er ahd etsen vefâya kıl cehd</li>
<li>Şemşîr-i mübâriz-i fesâne, Bu rezmde beyle batdı kana</li>
<li>Kim var idi bir huceste-fercâm, Ol asrda âdil ü nîkû-nâm</li>
<li>Tîğiyle mesaff müşkili hall, Ma'rûf-ı zemâne adı Nevfel</li>
<li>Hem aşk yolunda çoh yöğürmiş, Hem çoh sitem-i zemâne görmiş</li>
<li>Bezminde misâl-i dürr-i meknûn, Bir gün ohunurdı şi'r-i Mecnûn</li>
<li>Gâyetde beğendi tarz-ı pâkin, Mazmûn-ı kelâm ü sûz-nâkin</li>
<li>Sordı sıfatın dediler ey şâh, Âşüfte kılupdur anı bir mâh</li>
<li>Rüsvâlığı edüp özine pîşe, Dâm ü ded ile gezer hemîşe</li>
<li>Nevfel kılup ârzû-yı Mecnûn, Ashâb ile kıldı azm-i hâmûn</li>
<li>Bir gûşede gördi hâr ü mehcûr, Hâli nesak-ı salâhdan dûr</li>
<li>Etrâfını tayr ü vahş almış, Vahşet anı bir hisâra salmış</li>
<li>Çün dâire-i sübâ'-ı hâil, Kat'etdi sipeh görüp selâsil</li>
<li>Mecnûna yetişdi ol vefâ-dâr, Âsâr-ı telattuf etdi izhâr</li>
<li>K'ey haste nedür bu çekdüğün renc, Vîrânede zâyî etdüğün genc</li>
<li>Vahşî ne bilür senün makâmun, Hem-cinsleründen iste kâmun</li>
<li>Hâl ehlisen iste ehl-i hâli, Sahrâlara düşme lâübâlî</li>
<li>Devlet dilesen hümâdan iste, Genc isetesen ejdehâdan iste</li>
<li>Gam çekme ki men olınca gam-hâr, Yârun sana an-karîb olur yâr</li>
<li>Ger olsa zer ile iş ser-encâm, Yük yük tökelüm zer alalum kâm</li>
<li>V'er olsa garaz mesaffa muhtâc, Biz kan tökelüm sen eyle târâc</li>
<li>Ancak olagör menümle hem-dem, Men kim senünem senündür ol hem <br>
	<i><b>Bu Mecnûnun Nevfel ile derd-i dil edâsıdur ve Şerh ü tafsîl-i mâcerâsıdur</b></i></li>
<li>Mecnûn dedi ey yegâne-i ahd, Tedbîrüme çohlar etdiler cehd</li>
<li>Çoh ehl-i azâyim etdi tedbîr, Olmadı perî bu dîve teshîr</li>
<li>Toprağlara tökildi çoh zer, Olmadı bu kimyâ müyesser</li>
<li>Sende bilürem ki lutf çohdur, Ne sûd çü mende baht yohdur</li>
<li>Sürme bilürem ki arturur nûr, Ne fâide göz eğer ola kûr</li>
<li>İkbâlüme yohdur i'timâdum, Müşkil görinür menüm murâdum</li>
<li>Ah er kılasen bu şuğle ikdâm, Râyunca iş olmaya ser-encâm</li>
<li>Hem dûstum olmaya mana yâr, Hem düşmen ola ne dûst kim var</li>
<li>Bahtum bilürem menüm yamandur, Sûd istedüğün mana ziyandur</li>
<li>Bahtum sıfatında bir gazel var, Dâim kılurem men anı tekrâr <br>
	<i><b>Bu gazel Mecnûn dilindendür</b></i></li>
<li>Vefâ her kimseden kim istedüm andan cefâ gördüm, Kimi kim bî-vefâ dünyâda gördüm bî-vefâ gördüm</li>
<li>Kime kim derdümi izhâr kıldum isteyüp dermân, Özümden min beter derd ü belâya mübtelâ gördüm</li>
<li>Mükedder hâtırumdan kılmadı bir kimse def'-i gam, Safâdan dem uran hem-demleri ehl-i riyâ gördüm</li>
<li>Eğer su dâmenin dutdum revân dönderdi yüz menden, Ve ger gözgüden umdum sıdk aks-i müddeâ gördüm</li>
<li>Ayak basdum reh-i ümmîde ser-gerdânlığ elverdi, Emel ser-riştesin dutdum elümde ejdehâ gördüm</li>
<li>Mana gösterdi gerdun tîre bahtum gözgüsin yüz kez, Men-i bed-baht ana her gâh kim bahdum kara gördüm</li>
<li>Fuzûlî ayb kılma yüz çevirsem ehl-i âlemden, Neden kim her kime yüz dutdum andan yüz belâ gördüm <br>
	<i><b>Bu Nevfelün Mecnûna ümmîd-vârlığ verdüğidür ve Hüsn-i musâhabetiyle rızâsın ele getürdüğidür</b></i></li>
<li>Nevfel dedi ey edîb-i kâmil, Feyz-i nazarumdan olma gâfil</li>
<li>Li'llâhi'l-hamd gayretüm var, Gayret kadarınca kudretüm var</li>
<li>Sen cehd eyle ki yâr ola ehl, Çün yâr ola ehl kârdur sehl</li>
<li>Mecnûn hem ümîd ile olup şâd, Terk etdi tarîk-i tab'-ı mu'tâd</li>
<li>Hem sildi gubâr-ı fark u gîsû, Hem eyledi kat'-ı nâhun ü mû</li>
<li>Hem cismine verdi zîb-i câme, Hem başına zîver-i imâme</li>
<li>Bezm-i tarabı makâm dutdı, Meyl–i tarab etdi câm dutdı</li>
<li>Nevfel hem olup mülâzim-i ahd, İmdâdına kıldı cân ile cehd</li>
<li>Aldı ele müşg-bâr hâme, Leylî haşemine yazdı nâme</li>
<li>K'ey tâife-i bülend-pâye, Bî-gâneliğ etmen âşinâya</li>
<li>Edüp meni iltifâta memnûn, Leylîni edün refîk-i Mecnûn</li>
<li>Ol lâle ise bu nesterendür, Şimşâd ise ol bu nârvendür</li>
<li>Ol muna bu anadur sezâ-vâr, Ey ehl-i garaz nedür bu âzâr</li>
<li>Kâm olsa nizâsuz müyesser, Ha genc-i dür ü hizâne-i zer</li>
<li>V'er olsa bu hayr işde te'hîr, Ha ta'n-ı sinân ü darb-ı şemşîr</li>
<li>Ol kavme çü rûşen oldı ahvâl, Oldı bu cevâb olardan irsâl</li>
<li>Kim bizde cünûn ilâcı yohdur, Divâneler ihtiyâcı yohdur</li>
<li>Genc ü zere eyleme tefâhur, Besdür bize gencümüzdeki dür</li>
<li>Lâf ile kılıçdan urmagıl dem, Kim var kılıcumuz bizüm hem <br>
	<i><b>Bu Nevfel'ün Leylî haşemiyle rezm etdüğidür ve Rezmde mağlûb olup sulha azm etdüğidür</b></i></li>
<li>Nevfel ki eşitdi ol cevâbı, Terk eyledi şâhed ü şarâbı</li>
<li>Cem' etdi sipâh-ı bî-nihâyet, Çaldurdı nefîr ü çekdi râyet</li>
<li>Ol kavm hem oldılar haberdâr, Cem' eylediler sipâh-ı hûn-hâr</li>
<li>Ref' oldı iki tarafdan âzerm, Hengâme-i rezmi etdiler germ</li>
<li>Bir subh ki kıldı husrev-i Rûm, Şâm ehline Hind fethini şûm</li>
<li>Seyyâreden aldı mihr meydân, Saldı kılıç u getürdi kalhan</li>
<li>Gün hançeri oldı âşikâre, Gerdûn zırıhını etdi pâre</li>
<li>Satranc-sıfat ol iki leşker, Birbirine durdılar berâber</li>
<li>Geh nîze kılurdı cân-sitânlığ, Geh nâvek ederdi hûn-feşânlığ</li>
<li>Ol benzer idi kad-i nigâra, Bu gamze-i dil-firîb-i yâra</li>
<li>Eylerdi zebân-ı ta'n-ı şemşîr, Ahvâl-i adem vücûda takrîr</li>
<li>Ahvâline halkun ağlayup zâr, Çeşm-i zırıh olmış idi hûn-bâr</li>
<li>Gürz ile olurdı hurd her sû, Cevşenlere üstühân-ı pehlû</li>
<li>Rezm oldı belâ yağışlu bir mîğ, Ra'd ü berki tüfeng ile tîğ</li>
<li>Gösterdi güzâr-ı gürz ü peykân, Kalhanda zırıh zırıhda kalhan</li>
<li>Mecnûn olara kılup nezâre, Çekmişdi özini bir kenâra</li>
<li>Durmışdı alem-misâl bî-bâk, Bir arsada şerm-sâr ü gam-nâk</li>
<li>Çekmişdi bu leşker içre râyet, Ol leşker içün dilerdi nusret</li>
<li>Munlar ile hây ü hûy ederdi, Feth anlara cüst ü cûy ederdi</li>
<li>Bu leşker ana muîn ü gam-hâr, Ol tâlib-i feth-i leşker-i yâr</li>
<li>Ger öz sipehinde görse maktûl, Şükr eylemeğe olurdı meşgûl</li>
<li>V'er görse katîl-i kavm-î dildâr, Derd ile kılurdı nâle vü zâr</li>
<li>Sebze kimi olsa ger müyesser, Öz leşkerine ururdı hançer</li>
<li>Bir kimse dedi ki ey siyeh-rûz, Hasmını diler mi kimse fîrûz</li>
<li>Biz cân kıluruz yolunda pâ-mâl, Sen düşmen içün dilersen ikbâl</li>
<li>Akla bu iş eylemez delâlet, Ger âkil isen nedür bu hâlet</li>
<li>Mecnûn dedi men fedâ-yı yârem, Vaslına anun ümîd-vârem</li>
<li>Çün leşker-i yârdur kılan rezm, Ol rezme ne lâyık eylemek azm</li>
<li>Çün dûst sipâhıdur eden ceng, Düşmenliğe hem-râz değüldür âheng</li>
<li>Hem-râzdur ki bulam visâle fursat, Yârum tarafından ola nusret</li>
<li>Cânum ola dûst dil-pezîri, Yâ küştesi ola yâ esîri</li>
<li>Bu ma'rekede neşât-mendem, Ol silsilede esîr-i bendem</li>
<li>Müşkil işe olmışem giriftâr, Ağyârum yâr u yârum ağyâr</li>
<li>Ger katlüme dûst çekse şemşîr, Yoh mende rızâdan özge tedbîr</li>
<li>Hoşnûd değül miyem bu hâle, Kim cân verem ü yetem visâle</li>
<li>Çün beyle cevâb eşitdi sâil, Ol fazl ü kemâle oldı kâil</li>
<li>Geldükçe olup ziyâde âşûb, Az kaldı ki Nevfel ola mağlûb</li>
<li>El-kıssa müyesser olmayup kâm, Ol gün cedel oldı subh-tâ-şâm</li>
<li>Çün oldı ıyân talîa-i şeb, Meydân-ı sipihri dutdı kevkeb</li>
<li>Âsâyişe hâsıl oldu fursat, Cân almağa merg verdi mühlet</li>
<li>Her saf bir arada dutdı menzil, Birbirine kondılar mukâbil</li>
<li>Hem-demlere râzın açdı Nevfel, Kim müşkil-i hâlümi kılun hall</li>
<li>Men eşca'-ı ehl-i rûzgârem, Hurşîd-i sipihr-i kâr-zârem</li>
<li>Yoh kimsede tâb-ı tîğ-i tîzüm, Endîşe-i tâkat-ı sitîzüm</li>
<li>Bu rezmde bilmezem nedür hâl, Kim fethüme nusret eyler ihmâl</li>
<li>Elbette ki Hak rızâsıdur bu, Bir ehl-i Hakun duâsıdur bu</li>
<li>Arz eylediler ki ey cihân-dâr, Mecnûndan olup mısen haberdâr</li>
<li>Biz cân kıluruz anun fedâsı, A'dâmuzadur anun duâsı</li>
<li>Biz kasd ederüz anun murâdın, Ol düşmene bağlar i'tikâdın</li>
<li>Nevfel ki eşitdi ol kelâmı, Kalmadı ol emre ihtimâmı</li>
<li>Bilmişdi ki sâhib-i nazardur, Elbette dûası mu'teberdür</li>
<li>Bildi ki müyesser olmaz ol kâm, Te'sîr kılur duâ ser-encâm</li>
<li>Çün vasl değüldi hükm-i takdîr, Müşkil ki eser vereydi tedbîr</li>
<li>Vehm etdi ki mün'akis ola hâl, Rezminde mubârek olmaya fâl</li>
<li>Kirdârını görmedi münâsib, Nezr etdi ki ger olursa gâlib</li>
<li>Zikr etmeye dahi Leylî adın, Terk ede bu emr içün inâdın <br>
	<i><b>Bu Nevfelün ikinci nevbet rezm edüp gâlip olduğıdur ve Vefâ-yı ahdde kâzib olduğıdur</b></i></li>
<li>Çün tîğ çeküp mübâriz-i Rûm, Şâm ehlini etdi emre mahkûm</li>
<li>Feth oldı sipâh-ı Türke mensûb, Oldı Arabın sipâhı mağlûb</li>
<li>Âdetçe yine ol iki leşker, Rezm etmeği etdiler mukarrer</li>
<li>Tığ aldı eline pehlevânlar, Başlar kesilüp tökildi kanlar</li>
<li>Cân eyledi terk-i hâne-i ten, Ol çıhmağa açdı tîr revzen</li>
<li>Başlarda belânı çoh görüp akl, Bir özge makâma eyledi nakl</li>
<li>Peykân sünük içre oldı peyvend, Gül şâhlarında gonca mânend</li>
<li>El-kıssa hilâf-ı resm-i evvel, A'daya muzaffer oldı Nevfel</li>
<li>Hasm etdi kabül-i hükm-i tâat, Başlandı tazarru'-ı şefâat</li>
<li>Leylînün atası açdı başın, Doldurdu gözine kanlu yaşın</li>
<li>Acz ile dedi ki ey hudâvend, Şâhenşeh-i âdil ü hıred-mend</li>
<li>Ger Leylî içündür ıztırâbun, İkrâh ile vermezem cevâbun</li>
<li>Ammâ reh ü resmdür mukarrer, Bir avrete aybdür iki er</li>
<li>Leylî bu haşemde nâm-zeddür, Akd ile mukayyed-i ebeddür</li>
<li>Çün hükmün eder bu resmi pâ-mâl, Bârî anı gayre verme sen al</li>
<li>Gül bergümüzi hevâya verme, Nâmûsumuzı fenâya verme</li>
<li>Nevfel dedi ey güzîn-i eşrâf, Yoh mende hilâf-ı adl ü insâf</li>
<li>Men mahz-ı mürüvvet ü vefâyem, Gencîne-i gevher-i atâyem</li>
<li>Bî-dâd ü sitem değül şiârum, Adl içre tamâmdur ıyârum</li>
<li>Men hem hacîlem bu mâcerâdan, Âcizlere kılduğum cefâdan</li>
<li>Hakkâ bu değüldi i'tikâdum, Kim hâsıl edem men öz murâdum</li>
<li>Bir sınmışa mûmyâ dilerdüm, Bir haste içün şifâ dilerdüm</li>
<li>Gördüm görinür bu emr müşkil, Bîmâr değül ilâca kâbil</li>
<li>Bî-dâddan olmışem peşîmân, Afv ede meğer bu sehvi Sübhân</li>
<li>Gelmez gözüme iyâl ü mâlün, Mâlün senün olsun ü iyâlün</li>
<li>Var imdi sen eymen ol hatardan, Min-ba'd tevehhüm etme şerden</li>
<li>Munı dedi açdı âlet-i rezm, Öz memleketine eyledi azm</li>
<li>Mecnûn der-i i'tirâz edüp bâz, Ol servere ta'ne etdi âğâz</li>
<li>K'ey bîhûde kavlün ü karârun, Ahdünde bu mıdur i'tibârun</li>
<li>Ne fâide sikkesüz diremden, Ne sûd netîcesüz keremden</li>
<li>Sâyen uludur velî ne hâsıl, Kim feyz değende oldı zâil</li>
<li>Her niçe ki etdiler mürâât, Kim eyleyelüm muna mükâfât</li>
<li>Andan yeğin edelüm sana yâr, Âsân işüni gel etme düşvâr</li>
<li>Mutlak eser etmedi ana pend, Zencir-i hevâ kaçan dutar bend</li>
<li>Efgân edüp etdi hırkasın çâk, Sahrâlara düşdi zâr ü gam-nâk <br>
	<i><b>Bu Mecnûnun zencîre özin bend etdüğidür ve Behâne ile Leylî tarafına getdüğidür</b></i></li>
<li>Bir gün seher ol mücâvir-i deşt, Eylerdi gürüh-ı vâhş ile geşt</li>
<li>Bir pîr-i hazîn görindi nâgâh, Zencirlü bir esîri hem-râh</li>
<li>Mecnûnun esîre yandı cânı, Ol pîr-i hazîne sordı anı</li>
<li>Kim bu ne esîrdür beyân et, Cürmin men-i mücrime ıyân et</li>
<li>Sırr-ı dilin etdi pîr rûşen, Kim dûstdürür değül bu düşmen</li>
<li>Men haste-i beste-i iyâlem, Fakr ile iğen şikeste-hâlem</li>
<li>Bu hem men-i zârdan beterdür, Âvâre vü hâr ü derbederdür</li>
<li>Bir rûzî içün olup füsûn-sâz, Her dem kıluruz füsûnlar âğâz</li>
<li>Tâ hâsıl ola maâş-ı etfâl, Bir şu'bededür bu gördüğün hâl</li>
<li>Bu kanlulığa kılupdur ikrâr, Men iylemişem munı giriftâr</li>
<li>Sâhib-diyetem men ü bu hûnî, Gör vech-i maâş içün füsûnı</li>
<li>Tâ kim gezüp eyleye gedâlığ, Bendeni kıla girih-küşâlığ</li>
<li>Her ne kazanur gezende ev ev, Taksîm ederüz arada cev cev</li>
<li>Kısmetde hem etmişüz karârı, Men yarıyem ü bu şahs yarı</li>
<li>Mecnûn dedi sehv edüpsen ey pîr, Dîvânelere gerek bu zencîr</li>
<li>Gel hâcetümi menüm revâ kıl, Bend eyle meni munı rehâ kıl</li>
<li>Sâyen tek olup senünle hem-seyr, Men ehl-i keremden isteyem hayr</li>
<li>Her ne yığılursa bîş ü ya kem, Varın sana eyleyem müsellem</li>
<li>Kasdum bu iki eyleyem men-i zâr, Evden eve seyr müşterî-vâr</li>
<li>Şâyed ki bir evde ola mümkin, Ol zühreye olmağum mukârin</li>
<li>Pîr oldı ümîd-i nef' ile şâd, Evvelki esîrin etdi âzâd</li>
<li>Zencîre girüp remîde Mecnûn, Erbâb-ı cünûna düzdi kânûn <br>
	<i><b>Bu Mecnûnun zencîre şerh-i gamıdur ve Beyân-ı silsile-i elemidür</b></i></li>
<li>Ol silsileye olup hem-âvâz, Ağlardı ki ey menümle hem-râz</li>
<li>Sen genc-i belâya ejdehâsen, Ser-rişte-i mihnet ü belâsen</li>
<li>Şerh-i gama var min dehânun, Deprendükçe çıkar figânun</li>
<li>Başdan ayağa delük delük ten, Gönlündeki râzun etdi rûşen</li>
<li>Ey muntazır-ı nezâre-i yâr, Nezzâre-i yâra min gözün var</li>
<li>Gezmek hevesiyle hâne hâne, Ol pîr ile oldılar revâne</li>
<li>Tevfîk olup anlarunla hem-râh, Leylî haşemi gezerdi bir bir</li>
<li>Mecnûn reseni elinde ol pîr, Ev ev haşemi gezerdi bir bir</li>
<li>Leylî evine erişdi nevbet, Ol hasteye gâlip oldı hayret</li>
<li>Ser-geşte-i âlem oldı pâ-best, Meyhâne öninde düşdi ser-mest</li>
<li>Çün çekdi bir ihtiyârsuz âh, Leylî ev içinde oldı âgâh</li>
<li>Bir âh ile kıldı haymesin çâk, Mazlûmına açdı çeşm-i nem-nâk</li>
<li>Gördi ki görinmez olmuş ol zâr, Olmış gam ile zaîf ü bîmâr</li>
<li>Kaşı kimi kâmeti bükilmiş, Yaşı kimi peykeri tökilmiş</li>
<li>Cismi gam içinde cân şebîhi, Derk-i nazarı gam-ı bedîhî</li>
<li>Dîdâr ile ol şeh-i letâfet, Mihmânına eyledi ziyâfet</li>
<li>Râz-ı dil-i zârın etdi ifşâ, Bu şi'ri bedîhî kıldı inşâ <br>
	<i><b>Bu gazel Leylî dilindendür</b></i></li>
<li>Yâr rahm etdi meğer nâle vü efgânumuza, Ki kadem basdı bugün külbe-i ahzânumuza</li>
<li>Eşk bârânı meğer kıldı meded kim nâgeh, Bitdi bu şâh-ı gül-i tâze gülistânumuza</li>
<li>Bize âh ateşinün yanduğı andan bilinür, Ki çerâğ eyledi rûşen şeb-i hicrânumuza</li>
<li>Bu visâle yuhu ahvâli demek mümkin idi, Eğer olsaydı yuhu dîde-i giryânumuza</li>
<li>Bir hayâl ola meğer gördüğümüz yohsa nigâr, Mutlakâ hâtıra gelmez ki gele yanumuza</li>
<li>Yâr mihmânumuz oldı gelün ey cân ü gönül, Kılalum sarf nemüz var ise mihmânumuza</li>
<li>Dilberün câna imiş kasdı Fuzûlî gel ki, Cân verüp dilbere minnet koyalum cânumuza <br>
	<i><b>Bu Mecnûnun Leylîye mukâbil olup Ahvâlin beyân etdüğidür veFursatla râz-ı pinhânın ıyân etdüğidür</b></i></li>
<li>Mecnûn ki ana nezâre kıldı, Râz-ı dilin âşikâre kıldı</li>
<li>Çekdi feleğe figân ü âhı, Sultânınun oldı dâd-hâhı</li>
<li>K'ey kadri bülend pâdişahum, Bildür mana kim nedür günâhum</li>
<li>Fermâna muhâlefet mi kıldum, A'dâya muvâfakat mi kıldum</li>
<li>Bed-hâhlarun mıdur bu tedbîr, Gammâzlarun mıdur bu tezvîr</li>
<li>Men mu'tekidem bu âsitâna, Yâ Rab n'ola reddüme behâne</li>
<li>Kimdendür ola mana bu hîle, Kim oldı ola muna vesîle</li>
<li>Tâ hâk-i deründen olmışem dûr, Âşüfte vü haste-hâl ü rencûr</li>
<li>Gâhî çekerem şikence-i gam, Gâhî olurem belâya hem-dem</li>
<li>Tenhâ geçer oldı rûzgârum, Sahrâda ne mûnis ü ne yârum</li>
<li>Sen hod güzelüm gamum yemezsen, Ol şîfte handadur demezsen</li>
<li>Menden bu tegâfülün acebdür, Gûyâ ki nişâne-i gazabdur</li>
<li>Men beyle niçün zebûn ü hârem, Ha geldüm eğer günâhkârem</li>
<li>Çökdüm yere gerdenümde zencîr, Bismillâh eğer olursa ta'zîr</li>
<li>Fermân senden kabûl menden, Olma güzelüm melûl menden</li>
<li>Zülf ü müje hançer ü resen bes, Hükmüni yürüt hem as hem kes</li>
<li>Gel arada bir gubâr koyma, Öldür meni şerm-sâr koyma</li>
<li>Ta'zîrüme eylesen teallül, Lâzım meni öldürür tegâfül</li>
<li>Ey lâle-izâr ü anberîn-mû, Gencîne-cemâl ü mâr-gîsû</li>
<li>Tâ zülfüne olmışem giriftâr, Zencîr-i cünûna rağbetüm var</li>
<li>Gam silsilesine pây-bendem, Dîvâneler içre ser-bülendem</li>
<li>Sevdâda dönüp ziyâna sûdum, Peyveste bu şi'rdür sürûdum <br>
	<i><b>Bu gazel Mecnûn dilindendür</b></i></li>
<li>Küfr-i zülfün salalı rahneler imânumuza, Kâfir ağlar bizüm ahvâl-i perîşânumuza</li>
<li>Seni görmek müteazzir görinür beyle ki eşk, Sana bahdukda dolar dîde-i giryânumuza</li>
<li>Cevri çoh eyleme kim olmaya nâgeh dükene, Az edüp cevr ü cefâlar kılasen cânumuza</li>
<li>Eksük olmaz gamumuz munca ki bizden gam alup, Her gelen gamlu geder şâd gelüp yanumuza</li>
<li>Var her halka-i zencîrümüzün bir ağzı, Muttasıl vermeğe ifşâ gam-ı pinhânumuza</li>
<li>Gam-ı eyyâm Fuzûlî bize bî-dâd etdi, Gelmişüz acz ile dâd etmeğe sultânumuza <br>
	<i><b>Tamâmî-i sühan</b></i></li>
<li>Bir lahza kılup bu resme feryâd, Sultânına zulm-i aşkdan dâd</li>
<li>Zencîrini etdi pâre pâre, Dutdı yine halkdan kenâre</li>
<li>Endâmı şikeste çeşmi nemnâk, Rüsvâ vü harâb ü mest ü bî-bâk</li>
<li>Ardınca koşun koşun uşağlar, Ahvâline kim güler kim ağlar <br>
	<i><b>Bu Mecnûnun kûrlığ behânesiyle dildârıCemâlin gördüğidür ve Dîde-i ümmîdin tûtiyâ-yı maksûda yetürdüğidür</b></i></li>
<li>Bir gün dahi ol behâne-perdâz, Bir özge behâne kıldı âğâz</li>
<li>Bağladı iki gözin ki kûrem, Ahvâl-i cihâna bî-şuûrem</li>
<li>Arz eyledi za'f ü bî-nevâlığ, Ev ev gezüp eyledi gedâlığ</li>
<li>Takrîb ile azm-i yâr kıldı, Leylî evine güzâr kıldı</li>
<li>Ol dûsta zâhir eyleyüp râz, Yâ dûst deyüp yetürdi âvâz</li>
<li>Leylî ki eşitdi ol sadânı, Bildi eşiğindeki gedânı</li>
<li>Evden çıhup etdi arz-ı dîdâr, Kıldı sadaka zekât-ı ruhsâr</li>
<li>Pinhân bahuben ol âftâba, Mecnûn yine geldi bu hitâba</li>
<li>K'ey hâl-i siyâhı göz sevâdı, Cân ârzûsı gönül murâdı</li>
<li>Ger bağlu ise gözüm revâdur, Ser-çeşme-i lücce-i belâdur</li>
<li>Bend eylemesem önin demâdem, Seylâba geder tamâm-ı âlem</li>
<li>Göz kimi seni eyleyüp nezâre, Rüsvâ kılur ehl-i rûzgâra</li>
<li>Tahkîk edübem ki düşmenündür, Men kıydım ana rızâ senündür</li>
<li>Dergâhuna bağladum getürdüm, Baş üzre ayağuna yetürdüm</li>
<li>Ey gamze vü la'li şehd ü şemşîr, Hâhî afv eyle hâh ta'zîr</li>
<li>Dergâhuna geldüğümde ey hûr, Sermâyem idi gözümdeki nûr</li>
<li>Öğretdi gamun mana ticâret, Yüz şükr ki kılmadum hasâret</li>
<li>Göz nûrını hâk-i pâya verdüm, Az cinsümi çoh behâya verdüm</li>
<li>Şâhum nazar et men-i gedâya, Bîgâneliğ etme âşinâya</li>
<li>Cân bâğına gam nihâli tikdün, Ten mülkine derd tohmı ekdün</li>
<li>Ol tohm ü nihâle nef'-i hâsıl, Oldı nem-i eşk ü sûziş-i dil <br>
	<i><b> </b></i></li>
<li>Gel mülküne bâğuna güzer kıl, Mahsûl ü menâfi'e nazar kıl</li>
<li>Munı deyüp ol garîb ü hayrân, Dutdı reh-i bâdiye kemâ-kân <br>
	<i><b>Bu İbni Selâmun Leylî visâline râğıb olduğıdur ve Bu da'vâda subh-ı ümmîdi kâzib olduğıdur</b></i></li>
<li>Sâkî bize râhat-ı revân ver, Cânsuzlara himmet eyle cân ver</li>
<li>Kıl mest bizi mey-i mugândan, Evvel hoş ü hurrem eyle andan</li>
<li>Sor kim nişedür sebât-ı âlem, Encâm-ı ferah nihâyet-i gam</li>
<li>Dünyâ işi i'tibârsuzdur, Çerhün revişi karârsuzdur</li>
<li>Çoh kimsene genc içün çeker renc, Gayrine nasîb olur anun genc</li>
<li>Gör anı ki her nihâl-i ser-keş, Sudandur ü sarfın eyler âteş</li>
<li>Takdîredür asl-ı emr mensûb, Hoşdur bu ki tâlib ola Matlûb</li>
<li>Çün İbni Selâm bildi hâli, Meydân-ı murâdı gördi hâlî</li>
<li>Cem' etdi ekâbirin diyârun, A'yânını ehl-i rûzgârun</li>
<li>Gönderdi nikâh içün besî mâl, Şart etdügin etdi cümle irsâl</li>
<li>Min zerrîn-na'l rahş-ı tâzî, Mısrî vü Irâkî vü Hicâzî</li>
<li>Min câriye vü gulâm-ı zîbâ, Pîrâyeleri harîr ü dîbâ</li>
<li>Min nâka nebât-ı kand yüklü, Nesrîn derilü benefşe tüglü</li>
<li>Min tabla abîr ü anber ü müşg, Yüz yük güher-i ter ü zer-i huşg</li>
<li>Esbâb-ı nikâh olup revâne, Kâbîni kesildi nakd-i câna</li>
<li>Leylî bu cefâdan oldı âgâh, Kim buldı bahârına hazân râh</li>
<li>Ümmidi gözine doldı toprağ, Maksûd nihâli tökdi yaprağ</li>
<li>Aks-i garaz oldı sûret-i hâl, İdbâra mübeddel oldı ikbâl</li>
<li>Gül ister iken sataşdı hâra, Nûr ister iken dutuşdı nâra</li>
<li>Efgân ile mâtem etdi sûrı, Mâtem-kede mahfil-i sürûrı</li>
<li>Meşşâta silerdi zülf ü hâlin, Arturmağa zîb ile cemâlin</li>
<li>Ol âh u sirişk ile demâdem, Hâli güm ederdi zülfi derhem</li>
<li>Eğmezdi hilâli vesmeye baş, Gözden giderürdi sürmesin yaş</li>
<li>Gîsûsı çekerdi şâneden ser, Bir bâr idi gerdeninde gevher</li>
<li>Gözgüye keder verürdi âhı, Zulmât-ı hat istemezdi mâhı</li>
<li>Pâ-bûsına bulmayup hınâ dest, Kılmışdı nekâreni üni pest</li>
<li>İklîle ruhı ururdı âteş, Buy-i hoş ana gelürdi nâhoş</li>
<li>Ta'ne tikeninden etmeyüp bâk, Gül kimi kılurdı geydüğin çâk</li>
<li>Her lahza kılurdı âh ü feryâd, Derdi ki elünden ey felek dâd</li>
<li>Senden bu midi menüm murâdum, Devrânuna bağlu i'tikâdum</li>
<li>Vaslını tevakku' etdüğüm yâr, Bi'llâh bu değül yanılma zinhâr</li>
<li>Ol nakş-ı sahîfe-i vefâdur, Bu tarz-ı cerîde-i fenâdur</li>
<li>Ol garka-i bahr-ı zevk-i cândur, Bu mahv-ı tena''um-ı cihândur</li>
<li>Ol hayr yolına râh-berdür, Bu başladuğı tarîk şerdür</li>
<li>Cânânesi içün ol diler cân, Öz cânı içün diler bu cânân</li>
<li>Men anunem ol menüm ezelden, Sahla bu alâkanı halelden</li>
<li>Ey çerh bu akd olanda muhkem, Belkim yoh idün arada sen hem</li>
<li>Gel terk-i tegallüb ü sitem kıl, Tanrını arada gör kerem kıl</li>
<li>Verme kavîye zaîf mâlin, Düşmenlere dûstlar halâlin</li>
<li>Mecnûnumı sanma kimseden kem, Bir merd-i reh-i belâdur ol hem</li>
<li>Ey İbni Selâm-ı bî-ser-encâm, Bilsen sana mekr edüpdür eyyâm</li>
<li>Mecnûna koyupdur ad Leylî, Eyler seni ola kim tesellî</li>
<li>Sen kâm-ı dil iste men belâyem, Sen genc dile men ejdehâyem</li>
<li>Ammâ demezem işün hatâdur, Nisbet mana gâyet-i atâdur</li>
<li>Kurtar meni atadan anadan, Bir gam yeğ olur iki belâdan</li>
<li>Derd ile kılurdu nâle vü âh, Esbâb-ı tecümmülinden ikrâh</li>
<li>Devrândan edüp figân ü feryâd, Bu şi'ri ohurdı ol perî-zâd <br>
	<i><b>Bu gazel Leylî dilindendür</b></i></li>
<li>Hilâf-ı re'yüm ile ey felek medâr etdün, Meni gül ister iken mübtelâ-yı hâr etdün</li>
<li>Mürûr-ı ömrde bir dönmedün murâdum ile, Döne döne mana zulm etmeği şiâr etdün</li>
<li>İhânetümde nedür bilmezem murâdun kim, Azîz-i âlem iken hâr ü hâk-sâr etdün</li>
<li>Ümîd-vâr idüm evvel ki bir neşât görem, Binâ-yı mihnetümi şimdi üstüvâr etdün</li>
<li>Cefâ eliyle kılup çâk perde-i sabrum, Nihân olan gamumı halka âşikâr etdün</li>
<li>Vefâda vermeğe cân vermedün mana mühlet, Meni bu ahd vefâsında şerm-sâr etdün</li>
<li>Bir özgeni mana yâr eylemekdesen gûyâ, Menümle yâr olanı özge ile yâr etdün</li>
<li>Meğer bilindi Fuzûlî sana felek hâli, Ki varını bu cihânun yoh i'tîbar etdün <br>
	<i><b>Tamâmî-i sühan</b></i></li>
<li>Ol nev' görenler ıztırâbın, Tezyîn ü cilâdan ictinâbın</li>
<li>Eylerler idi gümân ki ol zâr, Bir özge belâyadur giriftâr</li>
<li>Kılmışdı ol âftâbı muztar, Hecr-i peder ü firâk-ı mâder</li>
<li>Derlerdi hakundur ey semen-bûy, Dutmışdun atan anan ile hûy</li>
<li>Hâlâ ki bulardan ayrılursen, Gurbet sitem olduğın bilürsen</li>
<li>Efgânuna hiç men' yohdur, Sen kimi yanan firâka çohdur</li>
<li>Ammâ bu imiş çü halka âdet, Sen hem cezâ eyleme ziyâdet</li>
<li>Kız dâim ata evinde kalmaz, Peyveste anaya mihr salmaz</li>
<li>Lâzım mey-i gaflet eyleyüp nûş, Eylersen atan anan ferâmûş</li>
<li>Leylî bu söze kılurdı ikrâr, Demezdi bir özge mihnetüm var</li>
<li>Görmezdi özine anı lâyık, Kim ta'ne ede ana halâyık</li>
<li>Kız her niçe olsa yâra tâlib, Elbette gerek hayâsı gâlib</li>
<li>El ta'nesi ile hâh ü nâ-hâh, Teklîfe düşüp bezendi ol mâh</li>
<li>Bir ehl-i hayâ min ehl-i ibrâm, İsyân ile olmaz iş ser-encâm</li>
<li>Ol zîver ü zeyne zib ü zînet, Bir şekl ile verdi zîb-i sûret</li>
<li>Kim anı görende derdi gerdûn, İnsâf kemâl-i sabr-ı Mecnûn</li>
<li>Pîrâyesüz idi ol meh âfet, Pîrâyeden arturup letâfet</li>
<li>Bir hadde erişdi âftâbı, Kim oldı nikâbı hüsni tâbı</li>
<li>Çün dutdı arûs-ı halvet-i şâm, Temkîn ile halvetinde ârâm</li>
<li>Zulmât ziyâya oldı gâlib, Yandurdı meşâilin kevâkib</li>
<li>Encüm güheri olup şeb-efrûz, Kıldı şeb-i târı gayret-i rûz</li>
<li>Gül-çehre sanemler oldılar cem', Her bir sanemün elinde bir şem'</li>
<li>Resm-i tarab etdiler müretteb, Beş yüz büt-i gül-ruh ü şeker-leb</li>
<li>Yüz gonca dehenlü mâh-pâre, Gül suyı seperdi reh-güzâra</li>
<li>Yüz gül-ruh elinde micmer-i ûd, Eylerdi havânı anber-âlûd</li>
<li>Yüz mâh-likâ olup gınâ- saz, Koşmışdı sadâ-yı sâza âvâz</li>
<li>Yüz nergis-i mest gezdürüp câm, Ahbâba verürdi câm-ı gül-fâm</li>
<li>Yüz gül başı üzre yüz tabak zer, Olmışdı nisâr içün mukarrer</li>
<li>Bir taht-ı revân içinde Leylî, Ne şevket ü ne şükûha meyli</li>
<li>Her lahza figân ü âh ederdi, Ser-geşte vü muztarib gederdi</li>
<li>Endîşe-i zevk u ayşden pâk, Seyl içre sağın gederdi hâşâk</li>
<li>Çün yetdi harem-serâya ol mâh, Dağıldı olan refîk ü hem-râh</li>
<li>Gül halveti oldı sahn-ı gül-zâr, Dûr oldı bisâtdan has ü hâr</li>
<li>Baht İbni Selâmı etdi âgâh, Kim oldı sana müsellem ol mâh</li>
<li>Ol tâlib-i gevher-i yegâne, Gevher hevesiyle girdi kâna</li>
<li>Ne gördi nikâb içinde bir nûr, Gözden ruh-i dil-fürûzı mestûr</li>
<li>Germ oldı mahabbetün merâkı, Deprendi visâle iştiyâkı</li>
<li>El urdı ki aça ol nikâbı, Ref' eyleye ortadan hicâbı</li>
<li>Leylî dedi ey harîf-i kâbil, Sensen ser ü server-i kabâil</li>
<li>Evsâfun eşitmişem ziyâde, Kâmilsen edebde vü hayâda</li>
<li>Mâ'lûm edübem ki Kâf-tâ-Kâf, İnsâfuna el verüpdür insâf</li>
<li>Men kim değülem ganî fakîrem, Mihmân demeyem sana esîrem</li>
<li>Zulm eylemek etme bir esîre, İzhâr-ı terahhum et fakîre</li>
<li>Gör cân ü tenümde ıztırâbum, Sor hâl-i dilüm eşit cevâbum</li>
<li>Men mektebe getdüğüm zamânlar, Hıfz-ı sebak etdüğüm zamânlar</li>
<li>Bir şahs mana görindi nâgâh, Oldum perî olduğından âgâh</li>
<li>Cinnîler içinde ol perî-zâd, Ülfet menüm ile kıldı bünyâd</li>
<li>Her lahza durur mana berâber, Der kim benî Âdem etme hem-ser</li>
<li>Yohsa kılurem deminde fânî, Bir darb ile hem seni hem anı</li>
<li>Çok mekr kılındı oldı tedbîr, Boynumdan alınmadı bu zencîr</li>
<li>Def' olmadı bu beliyye hergiz, Hem ata hem ana oldı âciz</li>
<li>Çün bulmadı kimse çâre-i kâr, Menden ata ana oldı bîzâr</li>
<li>Şeydâlığum oldı âleme fâş, Nefret kılur oldı yâr u yoldaş</li>
<li>Sen hem ki bizüm diyâra yetdün, Elbette bu kıssanı eşitdün</li>
<li>Hâlâ ki senünle düşdi bâzâr, Oldun dür-i akdüme hırîdar</li>
<li>Karşumda hem ol perî durupdur, Gayret kılıcına el urupdur</li>
<li>Terk et ki bu vasl bîm-i cândur, Hem özüne hem mana ziyândır</li>
<li>Bir niçe zaman tahammül eyle, Dermân iste tevekkül eyle</li>
<li>Ola ki müyesser ola maksûd, Senden açıla bu bâb-ı mesdûd</li>
<li>Kat' ola zebân-ı ta'n-ı düşmen, Hem sen yetesen murâda hem men</li>
<li>Ol sâde-zamîr ona inandı, Cinnî haberin sahîh sandı</li>
<li>Vehm etdi ki olsa yâra vâsıl, Noksân ola ömr ü câha hâsıl</li>
<li>Cânâne yolında ömr ü câhı, Ol nâkısun oldı sedd-i râhı</li>
<li>Bir resm-i kadîmdür cihânda, Sûd isteyen istemek ziyân da</li>
<li>Cânân dileyen cefâya dözmek, Genc isteyen ejdehâya dözmek</li>
<li>Aşk ehli mahabbet etse izhâr, Evvel anı imtihân eder yâr</li>
<li>Ger görse anun cefâya sabrın, Kesrinün eder tamâm cebrin</li>
<li>V'er görmese cevre ihtimâlin, Salmaz ana sâye-i visâlin</li>
<li>Çün İbni Selâma bîm-i noksân, Ol vaslda rûzî etdi hicrân</li>
<li>Meyl etmedi mutlak ol nigâra, Hergiz ana kılmadı nezâre</li>
<li>Tedbîr-i ilâca durdı kâim, Derdine devâ sorardı dâim</li>
<li>Her handa görürdü ehl-i teshîr, Dîvânesine dilerdi zencîr <br>
	<i><b>Bu Zeyd-i vefâ-dârun Mecnûna haber getürdüğidür ve İbn-i Selâm ile Leylînün peyvendi müjdesinin yetürdüğidür </b></i></li>
<li>Sâhib-haber-i efsâne-perdâz, Bu tarz ile kıldı kıssa âğâz</li>
<li>Kim var idi bir nedîm-i nâdir, Zeyd adlu vefâ-yı ahde kâdir</li>
<li>Meşhûr idi fazlı vü kemâli, Ma'rûf idi hüsni vü cemâli</li>
<li>Olmışdı esîr bir nigâra, Büt zîblü Zeynep adlu yâra</li>
<li>Çekmişdi mahabbetün cefâsın, Görmişdi melâmetün belâsın</li>
<li>Ol âşık-ı müst-mend ü mahzûn, Eylerdi hemîşe meyl-i Mecnûn</li>
<li>Söylerdi ana kemâl-i aşkın, Üstâdına gösterürdi meşkın</li>
<li>Leylî ere getdüğinden ol zâr, Tahkîk ile oldı çün haberdâr</li>
<li>Mecnûna özin yetürdi fi'l-hâl, Reng-i ruh-i zerdi eşkden âl</li>
<li>Dolmış gözi peykeri bozılmış, Nutkında tekellümi dutılmış</li>
<li>Mecnûn dedi ey vefâlu yârum, Gam merhalesinde gam-güsârum</li>
<li>Âdetçe görinmez ihtilâtun, Her günkiye benzemez neşâtun</li>
<li>N'oldı sana beyle zâr olupsen, Bî-tâkat ü bî-karâr olupsen</li>
<li>Akrebde idi meğer bugün mâh, K'etdün bu yana azîmet-i râh</li>
<li>Handan bu küdûret oldı hâsıl, N'oldı sebeb-i melâmet-i dil</li>
<li>Zeyd ol has-i huşke urdı âteş, Sûz ile dedi ki ey belâ-keş</li>
<li>Dün ahter-i bahtun oldı tîre, Devrân sitem etdi sen fakîre</li>
<li>Yâr İbni Selâma rûzî oldı, Rûzî sana derd ü sûzî oldı</li>
<li>Yâr özgeye oldı şem'-i mahfil, Kaldı sana tâb-ı âteş-i dil</li>
<li>Ağyâr ile yâr oldı Leylî, Var imdi sen andan ol tesellî</li>
<li>Zâyi' senün ol figân ü âhun, Sûz-i şeb ü âh-ı subh-gâhun</li>
<li>Mecnûn ki haberden oldı âgâh, Gerdûna yetürdi şu'le-i âh</li>
<li>Vahşîler içinde ol giriftâr, Bir derd ile kıldı nâle-i zâr</li>
<li>K'efgâna getürdi mâr ü mûrı, Ağlatdı vuhûşı vü tuyûrı</li>
<li>Hâme kimi yaş töküp demâdem, Nâme kimi kâmetini kılup ham</li>
<li>Yazdı aluben eline hâme, Dildârına bir itâb-nâme <br>
	<i><b>Bu Mecnûnun Leylîye nâme-i itâb-âmîzidür ve Peygâm-ı şikâyet-engîzidür</b></i></li>
<li>Dibâce-i nâme nâm-ı Ma'bûd, Kayyûm ü Kadîm ü Hayy ü Mevcûd</li>
<li>Ol perde-keş-i hicâb-ı esrâr, Kim âlemi yohdan eyledi var</li>
<li>Gün gözgüsin eyleyen mücellâ, Dün turrasın eyleyen mutarrâ</li>
<li>Çün bir niçe hamd tohmın ekdi, Derd-i dilini beyâna çekdi</li>
<li>Kim bu mütehammil-i belâdan, Ser-geşte vü zâr ü mübtelâdan</li>
<li>Bir nâme ki mahz-ı derd ü gamdur, İzhâr-ı şikâyet-i sitemdür</li>
<li>Ol dilbere kim vefâsı yohdur, Âşıklarına cefâsı çohdur</li>
<li>Ey ahde vefâsı olmayan yâr, Ağyâruma gül olan mana hâr</li>
<li>N'oldı sana nakz-ı ahd kıldun, Sındurmağa ahdi cehd kıldun</li>
<li>Tenhâlığa mı getürmedün tâb, Kim eyledün ârzû-yı hem-hâb</li>
<li>Târ oldı mı olduğun nişîmen, Kim eyledün anda şem' rûşen</li>
<li>İncitdi mi derd-i dil mizâcun, Kim oldı tabîbe ihtiyâcun</li>
<li>Pejmürde mi oldı serv-i dil-cû, Kim cehd ile vermek istedün su</li>
<li>Bed-hâh mı etdi kasd-ı gül-zâr, Kim beyle urıldı rahneye hâr</li>
<li>Ne bîm ile hıfz-ı gevher etdün, Kim beste-i akd-i şevher etdün</li>
<li>Mûcib ne idi meni unutdun, Terküm kılup özge yâr dutdun</li>
<li>Her lahza olup güvâh-ı hâlüm, Hâk-i derüne sirişk-i âlüm</li>
<li>Mutlak güzer eylemez mi oldı, Menden haber eylemez mi oldı</li>
<li>Âyâ ne idi bu bî-vefâlığ, Bigâneler ile âşinâlığ</li>
<li>Çekdün yeni yârunı kenâra, Ruhsat mıdur imdi eski yâra</li>
<li>Menden idi mihmet ü melâlün, Hoş oldı ola anunla hâlün</li>
<li>Men ahd-i vefâya aldanurdum, Ahdünde vefâ ola sanurdım</li>
<li>Bilmezdüm ola zaîf râyun, Noksânı ola tamâm ayun</li>
<li>Güftârun ola menümle dâim, Gönlün ola özge ile kâim</li>
<li>Zâhirde menümle olasen yâr, Bâtında dutasen özge dildâr</li>
<li>Senden men olam cihânda bed-nâm, Bir nâm ü nişânı yoh ala kâm</li>
<li>Ma'zûrsen ey nigâr ma'zûr, Bu devr iledür zemâne meşhûr</li>
<li>Gül goncalığında hâr ilendür, Açılsa bir özge yâr ilendür</li>
<li>Aslında tiken çeker azâbın, Faslında hakîm alur gül-âbın</li>
<li>Ey ârzu-yi dil-i figârum, Kahrı çoh ü mihri az nigârum</li>
<li>Ey adı olan vefâda mezkûr, Cismümdeki cân gözümdeki nûr</li>
<li>Sevdâ-yı dimâğumun ilâcı, Bâzâr-ı cünûnumun revâcı</li>
<li>Sen mihr-cemâl ü meh-cebînsen, Gâyetde latîf ü nâzenînsen</li>
<li>Men hâr-mizâc ü hâk-hûyem, Bes tünd-zebân ü tîre-rûyem</li>
<li>Sen hâl diliyle eyleyüp âr, Dersen ki sana ne nisbetüm var</li>
<li>Men hem sana söylerem muvafık, Kim men sana sen mana ne lâyık</li>
<li>Men hod olubem hayâle kâni', Sen lâyıkun istesen ne mâni'</li>
<li>Ammâ men ü senden özge çohdur, Kim sözleri bizden özge yohdur</li>
<li>Gördükde men eyleyen vefânı, Bildikde sen eyleyen cefânı</li>
<li>Âyâ kime bî-vefâ diyerler, Kimün işini hatâ deyerler</li>
<li>Yahşi midür eylemek yaman ad, Kim kılmaya kimse hayr ile yâd</li>
<li>Sen gerçi dutup hilâf-ı âdet, Bir özgeye bağladun irâdet</li>
<li>Çohdur sana men kimi ciğer-hûn, Her kime ki bahdun oldı mecnûn</li>
<li>Men kim keseyüm derin selâmı, Senden çekeyüm bu intikâmı</li>
<li>Dutmak dilerem senün kimi yâr, Ammâ aceb er senün kimi var</li>
<li>Peyvendüni gayr ile eşitdüm, Bi'llâh ki besî teaccüb etdüm</li>
<li>Ey çeşme-i âb-ı zindegânî, Sen cânum içindesen nihânî</li>
<li>Bir lahza gözümden olmadun dûr, Vaslun niçe oldı gayre makdûr</li>
<li>Ger İbni Selâma nûr-ı Leylî, Bir vech ile eylemiş tecellî</li>
<li>Leylîden olan hayâli görmiş, Öz vâhimesiyle ayş sürmiş</li>
<li>Leylî demesün mana karîndür, Kim ana hayâli hem-nişîndür</li>
<li>Mecnûndan eder mi ol cüdâlığ, Kim gayr ile ede âşinâlığ</li>
<li>Ey gevher-i tâc ü tâc-ı târek, Maksûduna yetdüğün mübârek</li>
<li>Ashâb yığup tarab kılup şâd, Bu hayr işi eyeleyende bünyâd</li>
<li>Çoh zevk ile çekdüm intizârı, Kim yâd edesen men-i figârı</li>
<li>Sen hod demedün ki bir kulum var, Boynında tarîk ile yolum var</li>
<li>Ger sandun ise ki pür-huzûrem, Şâyeste-i servet-i sürûrem</li>
<li>Şart idi mana hem etmek i'lâm, Tâ men hem alam bu bezmden kâm</li>
<li>Li'llâhi'l-hamd elüm değül dar, Cân kimi nukûda kudretüm var</li>
<li>V'er sandun ise ki nâ-tüvânem, Âzürde-i mihnet-i cihânem</li>
<li>Hem şart idi özr kılmak irsâl, Etmek meni bir söz ile hoş-hâl</li>
<li>Ne beyle edüp ne eyle ey gül, Yahşi midür eylemek tegâfül</li>
<li>Ey cânum içinde câna düşmen, Her niçe ki düşmenem sana men</li>
<li>Âyîn-i kadîmüni unutma, Min yâr dut özge hûy dutma</li>
<li>Gayr ile olanda şâd ü hurrem, Takrîb ile yâd kıl bizi hem</li>
<li>Nakş et bu murabbaı harîre, Gör anı getür bizi zamîre <br>
	<i><b>Bu murâbba' Mecnûn dilindendür</b></i></li>
<li>Gayr ile her dem nedür seyr-i gülistân etdüğün, Bezm edüp halvet kılup yüz lutf u ihsân etdüğün</li>
<li>Ahd bünyadın mürüvvetdür mi vîrân etdüğün, Hanı ey zâlim bizümle ahd ü peymân etdüğün</li>
<li>Lahza lahza müddeî pendin dür-i gûş eyledün, Kana kana gayr câm-ı şevkini nûş eyledün</li>
<li>Vara vara ahd ü peymânı ferâmûş eyledün, Hanı ey zâlim bizümle ahd ü peymân etdüğüm</li>
<li>Gayre salup mihrüni bizden savutdun âkıbet, Terk-i mihr etdün tarîk-i zulm dutdun âkıbet</li>
<li>Ahdler peymânlar etmişdün unuttun âkıbet, Hanı ey zâlim bizümle ahd ü peymân etdüğüm</li>
<li>Cürmümüz n'oldı ki bizden eyledün bîzârlığ, Biz gamun çekdük sen etdün özgeye gam-hârlığ</li>
<li>Sizde âdet bu mıdur beyle olur mı yârlığ, Hanı ey zâlim bizümle ahd ü peymân etdügün</li>
<li>Çerh tek bed-mihrliğ resmini bünyâd eyledün, Yahşi adun var iken döndün yaman ad eyledün</li>
<li>Döne döne bizi gam-nâk özgeni şâd eyledün, Hanı ey zâlim bizümle ahd ü peymân etdüğün</li>
<li>Gönlümüz min-ba'd zülfünçün perîşân olmasun, Bağrumuz la'lün hevâsiyle dahi kan olmasun</li>
<li>Bî-vefâsen çeşmümüz yâdunla giryân olmasun, Hanı ey zâlim bizümle ahd ü peymân etdüğün</li>
<li>Va'de-i vasl ile aldun sabrumuz ârâmumuz, Olmadı her gün visâlünden müyesser kâmumuz</li>
<li>Geçdi hecr ile Fuzûlîden beter eyyâmumuz, Hanı ey zâlim bizümle ahd ü peymân etdüğün <br>
	<i><b>Tamâmî-i sühan</b></i></li>
<li>Pâyâna çü yetdi sa'y-i hâme, Teslîm olındı Zeyde nâme</li>
<li>Mektûb ile Zeyd olup sebük-per, Azm eyledi eyle kim kebûter</li>
<li>Çün yetdi nigâr olan diyâra, Mekr ile visâle kıldı çâre</li>
<li>Efsûn ile urdı sihrden dem, Tâ İbni Selâma oldı hem-dem</li>
<li>Leylînün eşitdi vasf-ı hâlin, Keyfiyyet-i mihnet ü melâlin</li>
<li>Dedi bilürem nedür devâsı, Uş yazılu mendedür duâsı</li>
<li>Bağlandı anun sözine ihlâs, Halvet-geh-i kurbe kıldılar hâs</li>
<li>Çün Leylîye zeyd oldı vâsıl, Maksûdını etdi baht hâsıl</li>
<li>Bir dem oturup gelüp kıyâma, El urdı revân çıhardı nâme</li>
<li>Ta'vîz dedi vü kıldı ta'zîm, Evvel öpüp andan etdi teslîm</li>
<li>Çün nâmeni aldı Leylî-i zâr, Ol nâmeden aldı bûy-ı dildâr</li>
<li>Bildi ki bir özge kayddür bu, Ne nüsha-i Amr ü Zeyddür bu</li>
<li>Ol feyzi bilüp özine ikbâl, Göz merdümine yetürdi fi'l-hâl</li>
<li>Çün nâmeye kıldı bir nezâre, Cân kisvetin etdi pâre pâre</li>
<li>Kim dür ala bahr-ı çeşm-i terden, Lâ'l ala hizâne-i ciğerden</li>
<li>Ol nâmenün eyleye nisârın, Efzûn ohıdı bildi mazmûn</li>
<li>(yok)</li>
<li>Fehm etdi maâni vü ibâret, Bildi neyedür olan işâret</li>
<li>Cânına kılup itâb te'sîr, Ol nâme cevâbın etdi tahrîr <br>
	<i><b>Bu Leylînün Mecnûna peygâm-ı cevâbıdur ve özr'ü itâbıdur</b></i></li>
<li>Bu tarz ile oldı kilki cârî, Kim evvel-i nâme nâm-ı Bârî</li>
<li>Mi'mâr-ı binâ-yı akd ü peyvend, Vehhâb-ı atâ-yı mâl ü ferzend</li>
<li>İzhâr-ı vücûd eden ademden, İcâd-ı hudûs eden kıdemden</li>
<li>Meşşâta-i şâhed-i zemâne, Sultân-ı bülend-âsitâne</li>
<li>Bu nâme ki bir figârdandur, Ya'nî men-i bî-karârdandur</li>
<li>Bir sâhib-i izz ü i'tibâra, Ya'nî Mecnûn-i dil-figâra</li>
<li>Ey hâk-bisât ü hâr-bister, Kâm-ı dil-i teng ü dîde-i ter</li>
<li>Her ta'ne ki eylesen revâdur, Senden hacîlem yüzüm karadur</li>
<li>Besdür mana çekdüğüm hacâlet, Şermendeliğümdeki melâlet</li>
<li>Çün mu'terifem ki var günâhum, Öz lutfun eyle özr-hâhum</li>
<li>Men gevherem özgeler hırîdâr, Mende değül ihityâr-ı bâzâr</li>
<li>Devrân ki meni mezâda saldı, Bilmem kim idi satan kim aldı</li>
<li>Olsaydı menüm bir ihtiyârum, Olmaz idi senden özge yârum</li>
<li>Ger töhmete olmışem giriftâr, İkrâh ile menden olma bîzâr</li>
<li>Bir dür değülem ki ola hakkâk, Aldukda tasarrufumda çâlâk</li>
<li>Ger İbni Selâma dil-fürûzem, Şem'-i şeb ü âftâb-ı rûzem</li>
<li>Kâni'dür ırağdan ala bir nûr, Men andan ü menden ola ol dûr</li>
<li>Dûr olsa görür fürûg ü tâbum, Oldukda yahın çeker azâbum</li>
<li>Fikr etme ki men neşât-mendem, Bir dâm-ı gam içre pây-bendem</li>
<li>Ne zehre-i seyr-i kûçe vü kûy, Ne tâb-ı tapance-i ser ü rûy</li>
<li>Gâhî heves eylesem figâna, Evvel ana isterem behâne</li>
<li>Ya ata vü ane eylerem yâd, Ya sohbet-i hem-nişîn ü hem-zâd</li>
<li>Ger rahtımı etmek eylesem çâk, Hayyâtına olurem gazab-nâk</li>
<li>Kim aybludur bu dâmen ü ceyb, Cehd eyle ki zâhir olmaya ayb</li>
<li>Gâhî taleb eylesem visâlün, Bilmek dilesem ki n'oldı hâlün</li>
<li>Bir çeşme yana olup revâne, Gasl-i beden eylerem behâne</li>
<li>Tenhâ olurem orada üryân, Mûy-ı serüm eylerem perîşân</li>
<li>Âyîneye eylerem nigâhı, Hâlün görürem senün ke-mâhî</li>
<li>Boynunda yoh özge tavkdan bâr, La'lümde bulınmaz özge güftâr</li>
<li>Boynum kolunı diler havâdan, La'lüm lebüni sorar sabâdan</li>
<li>Cândan gamun içre nâ-ümîdem, Şemşîr-i cefâ ile şehîdem</li>
<li>Kanlu kefenümdür al perde, Men gûrdaem sağınma erde</li>
<li>Gel şem'-i mezârum eyle âhun, Zîb-i lahd et gubâr-ı râhun</li>
<li>Men bülbül-i bâğ-ı firkatem zâr, Ammâ kafes içreem giriftâr</li>
<li>Bilmem bu kafesde n'ola hâlüm, Sındurdı belâ per ile bâlüm</li>
<li>Bir vahşî ile ger etmişem hû, Müstevcib-i serzeniş değül bu</li>
<li>Vâhşîler imiş senünle hem-dem, Hem-reng olubem senünle men hem</li>
<li>Ey âşık-ı müst-mend ü mehcûr, Dutgıl men-i müst-mendi ma'zûr</li>
<li>Sabr et niçe gün ki ola gerdûn, Bu günleri eyleye diğer-gûn</li>
<li>Ancak özüni nizâr sanma, Ser-geşte-i rûzgâr sanma</li>
<li>Bu şi'ri ger ohısan demâdem, Ma'lûmun olur menüm gamum hem <br>
	<i><b>Bu murabba' Leylî dilindendür</b></i></li>
<li>Girîbân oldı rüsvâlığ eliyle çâk dâmen hem, Mana rüsvâlığunda dûst hem ta'n etdi düşmen hem</li>
<li>Reh-i aşk içre cân kıldum giriftâr-ı belâ ten hem, Bu yetmez mi ki bir derd arturursen derdüme sen hem</li>
<li>Eğer dutsam gamum elden nihân sabr u karârum yoh, Ve ger şerh-i gam-ı pinhânum etsem gam-güsârum yoh</li>
<li>Esîr-i bend ü zindânem elümde ihtiyârum yoh, Bu yetmez mi ki bir derd arturursen derdüme sen hem</li>
<li>Olupdur eşk-i hûn-âb ile gül-gûn çehre-i zerdüm, Yanupdur âteş-i hicrâna cân-ı derd-perverdüm</li>
<li>Cefâ-yı çerh-i kec-reftâr elinden var min derdüm, Bu yetmez mi ki bir derd arturursen derdüme sen hem</li>
<li>Gehî şevk-i visâl ü geh belâ-yı hecr ile zârem, Özüm hem bilmezem derdüm nedür men niçe bîmârem</li>
<li>Gam-ı aşk içre min dermân yoh derde giriftârem, Bu yetmez mi ki bir derd arturursen derdüme sen hem</li>
<li>Cüdâ senden belâ vü derd-i hicrân ile dutdum hû, Kılur her dem mana bî-dâd derd ayru belâ ayru</li>
<li>Belâ vü derde düşdüm rûzgârum beyle hâlüm bu, Bu yetmez mi ki bir derd arturursen derdüme sen hem</li>
<li>Tabîb-i akla çoh izhâr kıldum derd-i pinhânı, Men-i bîmâra kat'â olmadı bir sıhhat imkânı</li>
<li>Ezelden var min derdüm yohdur hîç dermânı, Bu yetmez mi ki bir derd arturursen derdüme sen hem</li>
<li>Fuzûlî her zaman bir ta'n ile bağrum kılursen kan, Aceb bilmez misen aşkdan geçmek değül âsân</li>
<li>Bilürsen düşmişem bir derde kim yohdur ana dermân, Bu yetmez mi ki bir derd arturursen derdüme sen hem <br>
	<i><b>Tamâmî-i sühan</b></i></li>
<li>Yazıldı çü nâmeye gam-ı dil, Zeyde dedi ey hakîm-i kâmil</li>
<li>Ta'vîzün ile hoş oldı hâlüm, Zâil oluben gam ü melâlüm</li>
<li>Hattun mana nüsha-i şifâdur, Ta'vîzün eser kılur duâdur</li>
<li>Her gün gel yaz beyle ta'vîz, Tâ sıhhate bulmak ola ümmîz</li>
<li>Bir yazılu nüsha var mende, Bi'llâh bile al anı gedende</li>
<li>Gerçi bilürem anı ki hatdur, Bilmen ki sahîh ya galatdur</li>
<li>Ağlâtına ver kemâl-i îzâh, Ger var ise sehvi eyle ıslâh</li>
<li>Takrîb ile verdi Zeyde mektûb, Beyle gerek ehl-i akla üslûp</li>
<li>Mecnûna çü nâme oldı vâsıl, Dür gördi akîkine mukâbil</li>
<li>Mefhûmdan etdi kesb-i maksûd, Leylî tarafından oldı hoşnûd <br>
	<i><b>Bu Mecnûnı atâsı sahrâda bulduğıdur ve Nasîhatle ıslâhından âciz olduğıdur</b></i></li>
<li>Tahrîr kılanda ehl-i inşâ, Beyle bu misâle çekdi tuğrâ</li>
<li>Kim gussa-i dehr mübtelâsı, Mecnûn-ı şikestenün atası</li>
<li>Kalmışdı melâlet içre dün gün, Ne güni gün idi ne düni dün</li>
<li>Getmişdi elinden ihtiyârı, Gündüz sabrı gece karârı</li>
<li>Kılmazdı tereddüdinde taksîr, Bulmazdı bu derde hîç tedbîr</li>
<li>Bir gün anı etdiler haberdâr, K'ey pîr-i şikeste-i dil-efgâr</li>
<li>Dün Leylî atası ol siyeh-dil, Ol mün'im-i sifle pîr-i câhil</li>
<li>Ser-hayli yanında dâd ederdi, Mecnûn-ı hazîni yâd ederdi</li>
<li>Kim bu delü hükme olmayıp râm, Halka bizi eyler oldı bed-nâm</li>
<li>Peyveste yeter bize belâsı, Nevfel gazabından et kıyâsı</li>
<li>Çün mahz-ı şer oldı zât-ı ef'î, Vâcib görinür müdâm def'i</li>
<li>Her niçe ki tende cânı vardur, Nâmûsumuza ziyânı vardur</li>
<li>Nâmûs bizüm değül senündür, Def' eyleye gör ki düşmenündür</li>
<li>Çünkim zararında gördiler nef', Azm eylediler ki edeler def'</li>
<li>Yâdun değül eyle oğlunı yâd, Kıl çâre ki düşmen olmaya şâd</li>
<li>Ol pîr düşüp min ıztırâba, Nâ-çâr özin verüp azâba</li>
<li>Sahrâlara dutdı seyl tek rû, Cehd ile yöğürdi gezdi her sû</li>
<li>Menzil menzil sirişki kanın, Rehber kılup istedi nişânın</li>
<li>Çün geceye gündüz oldı tağyîr, Oldı gece zulmeti cihân-gîr</li>
<li>Ref' oldı alâme-i menâzil, Ol pîre tereddüd oldı müşkil</li>
<li>Ser-geşte gezerken isteyüp râh, Bir şu'le ana görindi nâgâh</li>
<li>Ol pîrün olup delîl-i râhı, Rûz etdi ol od şeb-i siyâhı</li>
<li>Sandı odı yanduran Arâbdur, Hayl ü haşem ol oda sebebdür</li>
<li>Pervâne kimi yüz urdı nâra, Çün yetdi ve eyledi nezâre</li>
<li>Gördi ki bu şu'le bir nefesdür, Ne şu'le-i cirm-i hâr ü hasdür</li>
<li>Mecnûndur bu ki âh-ı ser-keş, Çekmiş urmış cihâna âteş</li>
<li>Kat'-ı nazar eylemiş cihândan, Geçmiş ser ü çeşm ü cism ü cândan</li>
<li>Ne mülk ne mâl cüst ü cûsı, Ne ata ne ana ârzûsı</li>
<li>Getmiş yele berg-i i'tibârı, Ol kalmış ü merg intizârı</li>
<li>Ol pîr çü gördi oğlı hâlin, Tökdi ruh-i zerde eşk-i âlin</li>
<li>Yanında oturdı zâr ü gam-nâk, El urdı ki çehresin ede pâk</li>
<li>Ol şîfte açdı çeşm-i pür-nem, Kimsen dedi ey menümle hem-dem</li>
<li>Ger elçi isen yetür peyâmun, Ver müjdesin ol meh-i tamâmun</li>
<li>V'er yolcu isen oturma gâfil, Azm eyle gözet bir özge menzil</li>
<li>Ol pîr tazarru' etdi âğâz, K'ey nakd-i hayâta kîse-perdâz</li>
<li>Men dürcem ü sen dür-i şeb-efrûz, Ya'nî atanem men-i seyeh-rûz</li>
<li>Ey hâsıl-ı mezra'-ı vücûdum, V'ey ömr ticâretinde sûdum</li>
<li>Ey cevher-i cânumun behâsı, V'ey dîde-i bahtumun ziyâsı</li>
<li>Derdüm olasen menüm penâhum, Fahrum şerefüm ümîd-gâhum</li>
<li>Menden bu serîr olanda hâlî, Sen olasen ehl-i mülke vâlî</li>
<li>Halk ede seni görende yâdum, Bâkî senün ile ola adum</li>
<li>Ger tıflığunda mest bî-bâk, Sahrâya düşüp yahan kılup çâk</li>
<li>Oldun reh-i aşk içinde meşhûr, Ma'zûr idün ol zamanda ma'zûr</li>
<li>Her vaktdedür bir emr gâlib, Her ahddedür bir iş münâsib</li>
<li>Nev-reslere aşk bir hünerdür, Ser-hadd-i kemâle râh-berdür</li>
<li>Hâlâ ki makâm-ı akl buldun, Tahsîl-i kemâle kâbil oldun</li>
<li>Senden ne revâ bu mâcerâlar, Sermâye-i ayb olan sadâlar</li>
<li>Ger gâfil idün ol imdi âkil, Sahrâlara düşme gezme gâfil</li>
<li>Vahşîler ile nedür bu birliğ, İnsân ile hoş değül mi dirliğ</li>
<li>Gör vahş ile vahş tayr ile tayr, Hem-cins ile hoşdur eylemek seyr</li>
<li>Rahm et men-i zâr ü nâ-murâda, Koyma bu meşakkat ü belâda</li>
<li>Kâfûr veş oldı müşg-i nâbum, Bu subhda sensen âftâbum</li>
<li>Olmak elifüm karîne-i dâl, Meylüm sana olmağınadur dâl</li>
<li>Devrân sitemiyle câna yetdüm, Men özge diyâr azmin etdüm</li>
<li>Gel tapşurayum sana makâmum, Zabt eyle bisât-ı ihtirâmum</li>
<li>Ne sûd hemîşe mestliğden, Ne fâide büt-perestliğden</li>
<li>Ey mest kemâl-i hiddetünden, Yohdur haberün kabâhatünden</li>
<li>Ol lahza ki hûşyâr olursen, Elbette ki şerm-sâr olursen</li>
<li>Ey bütkedeler sanem-peresti, Çün ref' ola bu hicâb-ı mestî</li>
<li>Mezmûm olup etdüğüm bu hâlet, Elbette sana verür hacâlet</li>
<li>Bir dilbere ver gönül ki dâim, Bünyâd-ı sebâtı ola kâim</li>
<li>Ger olsa yolında bu cihân hâk, Dâmânı ola gubârdan pâk</li>
<li>Sen saydı olan huceste şehbâz, Her lahza kılur bir elde pervâz</li>
<li>Geh Nevfeledür mutî'-i fermân, Geh İbni Selâma mûnis-i cân</li>
<li>Sen beyle belâlara giriftâr, Ol eyle çerâğ-ı bezm-i ağyâr</li>
<li>Şerm eyle bu aşk-bâzlığdan, Bî-fâide cân-güdâzlığdan</li>
<li>Yohdur çü bekâsı rûzgârun, Farz eyle ki oldı yâr yârun</li>
<li>Vasl etme anunla kim bilürsen, Bir gün olur ondan ayrılursen</li>
<li>Terk eyle bu herze herze seyri, Yâd eyle İlâhı anma gayri</li>
<li>Kim nefse meâd ü merca' oldur, Kat' et ana söz ki makta' oldur</li>
<li>Hak sun'ına dehr kâr-gehdür, Munda amel etmemek günehdür</li>
<li>Her kime gerek gelen mahalde, Bu kâr-geh içre bir amelde</li>
<li>Her kim ne amel kılursa bünyâd, Müzdini verür amelce Üstâd</li>
<li>Ey kâr-geh-i cihâna dâhil, Sen hem amel eyle olma kâhil</li>
<li>Vakt oldı sefer kılam cihândan, Âvâre olam bu hâk-dândan</li>
<li>Vakt oldı verem fenâya tahtum, Kadr ile çekem bekâya rahtum</li>
<li>Gel yanuma eyle fikr hâlüm, Bîgâneye verme mülk ü mâlüm</li>
<li>Çoh genc yığınca çekmişem renc, Koyma ki nasîb-i gayr ola genc</li>
<li>Aşkun bilürem ki beyle kalmaz, Dâim seni gam bu hâle salmaz</li>
<li>Bahtun uyananda bu yuhudan, Hırsun yorulanda cüst ü cûdan</li>
<li>Korhum bu ki özge ola hâlüm, Dünyâda ne men kalam ne mâlüm</li>
<li>Bî-kesliğ olup sana mukarrer, Bî-kes olasan müdâm ü bî-zer</li>
<li>Âkil kişi dûr-bîn gerekdür, Dünyâya ümîd bir direkdür</li>
<li>Çün pendi düketdi ol hıred-mend, Mecnûna tefâvüt etdi ol pend</li>
<li>Devletlü sözine oldı mâil, Bir fikr etdi ki ola âkil</li>
<li>Kat' ede selâsil-i cünûnı, Sevdâsınun olmaya zebûnı</li>
<li>Terk eyleye ârzû-yı dildâr, Aşka dahi olmaya giriftâr</li>
<li>Ammâ yine aşk şehriyârı, Fermânına çekdi ol figârı</li>
<li>K'ey varı menüm olan cihânda, Nen var senün bu cism ü cânda</li>
<li>Câna tama' etme kim menümdür, Terk eyle teni ki meskenümdür</li>
<li>Menden geç ü cân ü tenden ayrıl, Koy varlığunı özünle sen bil</li>
<li>Gül-bün kimi kanı cûşa geldi, Bülbül sıfatı hurûşa geldi</li>
<li>K'ey ayn-ı salâh olan beyânı, Va'zı mana âfiyet nişânı</li>
<li>Men hem muna kâilem ki pendün, Mazmûn-ı kelâm-ı sûd-mendün</li>
<li>Nisbet mana hayrdür değül şer, Ger olsa eşitmeği müyesser</li>
<li>Gerçi sözüne kulağ dutdum, Ne sûd eşitdüm ü unutdum</li>
<li>Sen deme ki dut haber sözümden, Kim yoh haberüm menüm özümden</li>
<li>Aşk aldı derûnum ü bîrûnum, Getdi yele sabrum ü sükûnum</li>
<li>Men akla teveccüh eylerem çoh, Sevdâ yolumı duta ki yoh yoh</li>
<li>Sen handan ü terk-i aşk handan, Aşk-ı ezelî çıhar mı cândan</li>
<li>Halkun sitemiyle câna yetdüm, Terk eyle meni ki terkün etdüm</li>
<li>Lutf eyle zaman zaman verüp pend, Islâhuma olma ârzû-mend</li>
<li>Artar elemüm bu mâcerâdan, Âteş kimi cünbiş-i hevâdan</li>
<li>Bir şîşe ki oldı pâre pâre, Peyvendine hîç var mı çâre</li>
<li>Teklîfümi kılma hânümâna, Gör sür'at-i gerdiş-i zemâne</li>
<li>Çün sen hem anı koyup gedersen, Anda meni iledüp n'edersen</li>
<li>Ancak mana arz-ı mülk ü mâl et, Oğlunı özün kimi hayâl et</li>
<li>Farz eyle ki mâle oldı vâlî, Getdi yine gayre koydı mâli</li>
<li>Ol kişver-i aşk pâdişâhı, Ol evc-i belâ vü derd mâhı</li>
<li>Özr ile kılurdı eyleyüp âh, Babasına şerh-i gam ki nâgâh</li>
<li>Lerzân oluben ten-i hazîni, Kan doldı kolından âstîni</li>
<li>Elverdi atasına tehayyür, Mecnûn dedi eyleme tefekkür</li>
<li>Fasd eyledi ol büt-i perî-zâd, Nîş urdı anun kolına fessâd</li>
<li>Ol zahm eseri görindi mende, Biz bir rûhuz iki bedende</li>
<li>Bizde ikilik nişânı yohdur, Her bir tenün özge cânı yohdur</li>
<li>Sağınma ki oldur menem men, Bir cân ile zindedür iki ten</li>
<li>Hurrem olurem ol olsa hurrem, Gam yetse ana mana yeter gam</li>
<li>Ol pîr çü vâkıf oldı hâle, İnsâf getirdü ol kemâle</li>
<li>Bildi ki değül bu nakş bâtıl, Olmaz hiyel ile aşk zâil</li>
<li>Min-ba'd nasîhat etmez oldı, Ta'n ile fazîhat etmez oldı</li>
<li>Terk etdi tarîka-i nizâın, Nevmîd olup eyledi vedâın <br>
	<i><b>Bu Mecnûn atasınun terk-i nizâ' etdüğidür ve Nâ-çâr hasretle vedâ' etdüğidür</b></i></li>
<li>K'ey rişte-i gevher-i murâdum, Âyîne-i hüsn-i i'tikâdum</li>
<li>Bir lahza bana terahhum eyle, Güftârum eşit tekellüm eyle</li>
<li>Pervâ-yı men-i şikeste-hâl et, Azm-i sefer eyledüm halâl et</li>
<li>Nâ-hoş sana menden idi ahvâl, Men getmelü oldum imdi hoş kal</li>
<li>Zinhâr şikâyet etme menden, İnciklü hikâyet etme menden</li>
<li>Dirlikde çün senden almadum kâm, Tevsenliğe düşdün olmadun râm</li>
<li>Budur keremünden iltimâsum, Kim dutasen öldüğümde yasum</li>
<li>Her lahza edüp figân ü zârî, Toprağuma edesen güzârı</li>
<li>Teklîf-i neşât ü ayş kılman, Kim sen deyesen bu resmi bilmen</li>
<li>Feryâd ü figândur asl-ı mâtem, Sen hod bu revişdesen müsellem</li>
<li>Öz âdetün ile nâle eyle, Ecrini mana havâle eyle</li>
<li>Budur garazum ki dûst düşmen, Üstümde durup kılanda şîven</li>
<li>Bî-kesliğüm olmaya mana âr, Ma'lûm edeler ki vârisüm var</li>
<li>Çün kıldı vasiyyet ol perîşân, Döndi eve geldi zâr ü giryân</li>
<li>Derd ü elem etdi anı rencûr, Kalmadı hayâtı şem'ine nûr</li>
<li>Derdine bulınmaz oldı dermân, Mecnûn dedi verdi âkıbet cân</li>
<li>Dünyâya ümîd dutmak olmaz, Hergiz ölümi unutmak olmaz</li>
<li>Hoş hâne-i ayşdür bu âlem, Derdâ ki değül esâsı muhkem <br>
	<i><b>Bu Mecnûnun atasınun vefâtından haberdâr olduğıdur ve Mezârına yol bulduğıdur</b></i></li>
<li>Sâkî mey-i lâle-fâm yoh mı, Dözmen bu humâra câm yoh mı</li>
<li>Öldürdi meni gam-ı nihânî, Yohdur mı şarâb-ı ergavânî</li>
<li>Gam def'ine durma eyle tedbîr, Elden geleni gel etme taksîr</li>
<li>Dünyâ ki nigâr-ı dil-rübâdur, Zinhâr sağınma bî-vefâdur</li>
<li>Sen gerçi olupsen ana meftûn, Oldur talebünde senden efzûn</li>
<li>Sensen ana cehl ile taleb-kâr, Oldur sana ilm ile hevâ-dâr</li>
<li>Her niçe ki ana mihmânsen, Ayş ü tarab ile kâm-rânsen</li>
<li>Andan sefer ihtiyâr edende, Kurb-i Haka yüz dutup gedende</li>
<li>Göz sürmesi eyleyüp gubârun, Tâ mahşer ola nigâh-dârun</li>
<li>Yolunda özin verür fenâya, Sahlar seni tapşurur bekâya</li>
<li>Her kim ki bu nüktedendür âgâh, Devrân-ı felekden etmez ikrâh</li>
<li>Hem dirlikde azâbı olmaz, Hem mevtden ictinâbı olmaz</li>
<li>Bir gün ahıdup sirişk-i gül-gûn, Necd üzre oturmış idi Mecnûn</li>
<li>Min ta'n ile bir cefâcı sayyâd, Ol zâra yetişdi kıldı feryâd</li>
<li>K'ey ârdan el içinde ârî, V'ey nâkıs olan ıyâr-ı ârı</li>
<li>Yoh sende nişân-ı nâm ü nâmûs, Efsûs ki ârsuzsen efsûs</li>
<li>İnsâf değül sitemde isrâf, İnsâfsuz olduğuna insâf</li>
<li>Dirlikde atanı etmedün şâd, Bâri kıl anı ölende bir yâd</li>
<li>Cân verdi mahabbetünde ol pîr, Yâd eylemedün nedür bu taksîr</li>
<li>Yohdur mı cibilletünde âzerm, Allâhdan eylemez misen şerm</li>
<li>Mecnûna bırahdı ol sadâ sûz, Arturdı figânın ol siyeh-rûz</li>
<li>Bârân kimi daşa urdı başın, Mey kimi ayağa tökdi yaşın</li>
<li>Kabrin sorup istedi nişâne, Oldı gözi yaşı tek revâne</li>
<li>Çün gördi atasınun mezârun, Şem' eyledi ana cism-i zârın</li>
<li>Târ-ı tene derdi tâb verdi, Dil âteş ü dîde âb verdi</li>
<li>Levh eyledi göğsini mezâra, Dırnağ ile kıldı pâre pâre</li>
<li>Bağrına basup mezâr-ı pâkin, Gül yaprağı etdi levh-i hâkin</li>
<li>Efgân ile tâze kıldı mâtem, Efgânı içinde derdi her dem</li>
<li>K'ey bânî-i bünye-i vücûdum, İsyânı ziyân rızâsı sûdum</li>
<li>İrşâdunı bilmedüm ganîmet, Yüz vây ki fevt olındı fursat</li>
<li>Yüz hayf ki dutmadum tarîkun, Bir niçe gün olmadum refîkun</li>
<li>Feyzün bana olmadı müyesser, Sen hayr dedün mey eyledüm şer</li>
<li>Cevr ile sana cefâlar etdüm, Yanlış vardum hatâlar etdüm</li>
<li>Ey devletüm olma dûr menden, V'ey şem' götürme nûr menden</li>
<li>Olsam gam-ı âleme giriftâr, Ancak sen idün enîs ü gam-hâr</li>
<li>Hem-râzum idün şikâyetümde, Dem-sâzum idün hikâyetümde</li>
<li>N'oldı gamuma getürmedün tâb, Korhutdı seni meğer bu girdâb</li>
<li>N'oldı sebep eyledün azîmet, Menden mi idi sana hezîmet</li>
<li>Ey menşe'-i cevher-i hayâtum, Hoşnûdlığundadur necâtum</li>
<li>Bildüm işümi günâhkârem, Geldüm sana hâr ü şerm-sârem</li>
<li>Dünyâda seni men eyledüm zâr, Ukbâda meni sen eyleme hâr</li>
<li>Yahdun meni âteş-i cefâya, Saldun gam u mihnet ü belâya</li>
<li>Sen meyl-i ferâğ u râhat etdün, Bir künc dutup ferâğat etdün</li>
<li>Göster mana hem tarîk-i râhat, Kim sen nişe eyledün ferâğat</li>
<li>Kim eyledi hall müşkilâtun, Kim verdi bu gussadan necâtun</li>
<li>Şeb-tâ-seher ol esîr-i hicrân, Mâtem dutup etdi âh u efgân</li>
<li>Çün müşge tökildi gerd-i kâfûr, Zulmâta bırahdı pertevin nûr</li>
<li>İhyâ kıluben merâsim-i vecd, Dutdı reh-i gûr-hâne-i necd <br>
	<i><b>Tamâmî-i sühan</b></i></li>
<li>Erbâb-ı kemâle ol ıyândur, Kim hüsn ile aşk tev'emândur</li>
<li>Aşk âyîne-i cihân-nümâdur, Keyfiyyet-i hüsn ana cilâdur</li>
<li>Hüsn olmasa aşk zâhir olmaz, Aşk olmasa hüsn bâhir olmaz</li>
<li>Hüsn olmasa aşkdan ne hâsıl, Ma'şûk eder ehl-i aşkı kâmil</li>
<li>Aşk olmaz olursa hüsn olur hâr, Aşk iledür ehl-i hüsne bâzâr</li>
<li>Ne ansuz olur munun sürûrı, Ne munsuz olur anun zuhûrı</li>
<li>Mecnûn idi şem'-i meclis-efrûz, Leylî ana âteş-i ciğer-sûz</li>
<li>Mecnûn idi câm-ı râhat-efzâ, Leylî ana bâde-i musaffâ</li>
<li>Leylîden idi kemâl-i Mecnûn, Hüsn ile olurdı aşkı efzûn</li>
<li>Mecnûndan idi cemâl-i Leylî, Aşk idi eden cemâle meyli</li>
<li>Bir gün Mecnûn-ı dil-şikeste, Sahrâda gezerdi zâr ü haste</li>
<li>Bir safhada gördi iki peyker, Leylî Mecnûn ile musavver</li>
<li>Mahv eyledi nakş-ı dil-sitânın, Koydı özinün hemîn nişânın</li>
<li>Sordılar ana hakîkat-i hâl, Kim nişe bir oldı iki timsâl</li>
<li>Dedi bize birdürür hakîkat, Birlikde yaraşmaz iki sûret</li>
<li>Olmak gerek ehl-i dâniş âgeh, Kim biz ikilikdenüz münezzeh</li>
<li>Sâil dedi bu değül midür âr, Kim yâr ola yoh sen olasen var</li>
<li>Sen nişe kalursen ol olur hâk, Bâri anı koy sana kalem çek</li>
<li>Dedi reh-i aşkda ne lâyık, Ma'şûk ola nikâb-ı âşık</li>
<li>Uşşâk ten ü habîb cândur, Ten zâhir ü tende cân nihândur</li>
<li>Ma'şûka ne bâk olursa mestûr, Âşık gerek el içinde meşhûr</li>
<li>Kim âleme âşık ahıdan yaş, Ma'şûk kim olduğın kılur fâş <br>
	<i><b>Bu Mecnûnun şemme-i keyfiyyet-i hâlidür ve Ba'zı sıfât-ı kemâlidür </b></i></li>
<li>Mecnûn idi mülk-i derd şâhı, Hayl-i ded ü dâm anun sipâhi</li>
<li>Âhûnun alurdı müşgi bâcın, Rûbâh semûrınun harâcın</li>
<li>Bir server idi kerîm ü âdil, Cümle ded ü dâma adli şâmil</li>
<li>Hûn-i ciğerinden ol vefâ-dâr, Hûn-hârları kılurdı hûn–hâr</li>
<li>Hûn-âb-ı ciğer töküp demâdem, Kılmazdı sibâ' rızkını kem</li>
<li>Devrinde derendeler olup râm, Dutmışdı biri biriyle ârâm</li>
<li>Gûr olmış idi perenge hem-râz, Gürg olmış idi gevezne dem-sâz</li>
<li>Şîr olmış idi enîs-i nahçîr, Nahçîr emerdi şîrden şîr</li>
<li>Yanında dutardı mûr hâne, Göz yaşından yığardı dâne</li>
<li>Gâhî olup eşki seyli kâim, Seylâba gederdi min behâyim</li>
<li>Geh odını tende tâb ederdi, Min cân-veri kebâb ederdi</li>
<li>Bel olmış idi elinde dırnağ, Yerden savururdı başa toprağ</li>
<li>Mûyında gubâr olup ferâhem, Eşkiyle çeküp zaman zaman nem</li>
<li>Âhû-bere sebze-zârı oldı, Gül-zâr-ı cünûn bahârı oldı</li>
<li>Ger dutsa idi gevezn ile hû, Ahardı gözinden ol kadar su</li>
<li>K'ol sudan olurdı tâze vü ter, Hem berg verürdi şâhı hem ber</li>
<li>Her lahza alup eline bir mâr, Hursend oluben der idi ol zâr</li>
<li>K'ol sünbül-i müşg-bûnı dutdum, Ser-rişte-i ârzûnı dutdum</li>
<li>Kaplan kimi cân urdı min dâğ, Aslan sıfatı uzatdı dırnağ</li>
<li>Arslanlarun oldı pîşvâsı, Kaplanların oldu muktedâsı <br>
	<i><b>Bu Mecnûnun sıdk ile münâcât etdüğidür ve Nâvek-i duâsı hedef-i icâbete yetdüğidür</b></i></li>
<li>Bir gece ki zulmet-i ziyâ-sûz, Zülf-i şebi etdi bürka'-i rûz</li>
<li>Bir la'li edüp sipihr nâ-yâb, Gösterdi yerine min dür-i nâb</li>
<li>Bir sancağı eyleyüp nigûn-sâr, Min mehçe-i râyet etdi izhâr</li>
<li>Katra katra hakîm-i eflâk, Haşhâşlarında dutdı tiryâk</li>
<li>Dâne dâne arûs-ı gerdûn, Kaftânına tikdi dürr-i meknûn</li>
<li>Girdâbâ düşüp sefîne-i Mâh, Kıldı özine mecerreden râh</li>
<li>Saçıldı Utâridün midâdı, Arturdı bu safhaya sevâdı</li>
<li>Zühre dağıdup siyâh gîsû, Gîsûsı içinde gizledi rû</li>
<li>Hurşîd nihân olup sitâre, Göz açdı târik-i intizâra</li>
<li>Deprendi ser-i sinân-ı Behrâm, Feth oldı ana vilâyet-i şâm</li>
<li>Bircîs girüp siyeh libâsa, Hurşîd gamında batdı yasa</li>
<li>Âyîne olup sipihr-i gerdân, Bahdı ana aks saldı Keyvân</li>
<li>Gerdûna sevâbit oldı mismâr, Tâ tökmeye dün bisâtı perkâr</li>
<li>Gökde Hamel oldı âşikâre, Âhû-bere çıhdı sebze-zâre</li>
<li>Gâv-ı felek oldı gâv-ı anber, Doldurdı cihâna anber-i ter</li>
<li>Cevzâ kemeri murassa' oldı, Gerdûn bedeni mülemma' oldı</li>
<li>Harçenk kılup seher yelin def', Hâsıyyeti verdi zulmete nef'</li>
<li>Oldı Esed âftâbdan dûr, Pür-dûd misâl-i şem'-i bî-nûr</li>
<li>Gîsûsına verdi Sünbüle tâb, Müşg üstine tökdi anber-i nâb</li>
<li>Mîzânı edüp felek terâzû, Sarrâf-ı zemîne çekdi lû'lû</li>
<li>Akreb bırahup kemend-i pür-ham, Dîv-i şebe kıldı kayd-i muhkem</li>
<li>Kavsini kurup sipihr-i lâib, Atıldı hadeng-i necm-i sâkib</li>
<li>Büzgâle-i âsman töküp mû, Gök safhasın eyledi siyeh-rû</li>
<li>Delvi delüp âfet-i zemâne, Min katra saçıldı âsmâna</li>
<li>Hût eyledi habs-i Yûnis-i rûz, Berk-ı şafak oldı âsmân-sûz</li>
<li>Arz eyledi Ahbiye hibâsın, Cebhe dahi cebhesin ziyâsın</li>
<li>Hek'a verdi cemâle zîver, Hem Hen'a mükellel etdi efser</li>
<li>Şarteyn ü Butin Simâk ü İklîl, Nûr etdiler âsmâna tahvîl</li>
<li>Tâ sâdır ü vâride Neâyim, Sarf eyleye Sarfe ile dâim</li>
<li>Tezyîn içün etdiler müheyyâ, La'lin Deberân dürin Süreyyâ</li>
<li>Verdi reviş-i sipihr-i ahdar, Tertîb-i mukaddem ü muahhar</li>
<li>Mecnûn mütehayyir ü perîşân, Kalmışdı sipihr işinde hayrân</li>
<li>Gerdûna açardı dîde-i ter, Yer yüzine doldururdı ahter</li>
<li>Her ahtere arz-ı hâl ederdi, Min ârzû-yı muhâl ederdi</li>
<li>Evvel olup âsmâna mâil, Şerh etdi Utâride gam-ı dil</li>
<li>K'ey ehl-i hisâba kâr-fermây, Müstevfî-i akl ü müşrif-i rây</li>
<li>Ey nâsih-i nüsha-i meânî, Fihrist-i rümûz-ı âsmânî</li>
<li>Kassâm-ı mekâsıd ü metâlib, Ressâm-ı menâsıb u merâtib</li>
<li>Derd-i dilümün hisâbı çohdur, Sende özge debîr yohdur</li>
<li>Bir nâmeye derdümi rakam kıl, Sultânuma arz et kerem kıl</li>
<li>Şâyed eser ede feyz-i hâmen, Ta'vîz-i cünûnum ola nâmen</li>
<li>Gördi ki Utârid anlamaz râz, Bir özge terennüm etdi âğâz</li>
<li>Dönderdi yüz andan ağlayup zâr, Merrîhe niyâzın etdi izhâr</li>
<li>K'ey vâlî-i mesned-i şecâat, Şemşîrüne âlem ehl-i tâat</li>
<li>Sen sâhib-i nuset ü zafersen, Erbâb-ı silâha tâc-ı sersen</li>
<li>Men âcizem ü kavîdür ağyâr, Men bî-kes ü hasmdur sitem-kâr</li>
<li>Âcizlere lutf edüp meded kıl, Bî-keslerden belânı red kıl</li>
<li>Çek tîğunı eyle def'-i düşmen, Tâ dûsta hem-nişîn olam men</li>
<li>Çün gördi bülend yerdedür kâm, Ne Tîr yeter ana ne Behrâm</li>
<li>Tiğ ile kalemden oldı nevmîd, Dutdı reh-i bârgâh-ı tevhîd</li>
<li>Dergâha dutup ruh-i niyâzın, Ma'bûdına arz kıldı râzın</li>
<li>K'ey tîğe muîn ü kilke rehber, Behrâm-gulâm ü Tîr-çâker</li>
<li>Ey fark-ı emel külâh-dûzı, Sâhib-rakam-ı berât-ı rûzî</li>
<li>Rahm et men-i zâr ü bî-nevâya, Derd-i dilümi yetür devâya</li>
<li>Leylîni sen eyledün perî-veş, Kim câna cemâli urdı âteş</li>
<li>Sen kıldun anı belâ-yı âlem, Ol etdi meni şikeste-i gam</li>
<li>Verdün ana hüsn-i âlem-efrûz, Saldı mana âteş-i cihân-sûz</li>
<li>Derd ile meni sen eyledün zâr, Men handan u Leylî-i cefâ-kâr</li>
<li>Leylî ki meni belâya saldı, Bir görmek ile karârum aldı</li>
<li>Yohdur revişinde ihtiyârı, Kim döndüre alduğı karârı</li>
<li>Bî-çâredür öz işinde ol hem, Senden bulunur bu zahma merhem</li>
<li>Hem sen keremünden et ilâcum, Kes gayrı kişiden ihtiyâcum</li>
<li>(yok)</li>
<li>Çoh çoh hükemâya söyledüm hâl, Teşhîs-i marazda oldılar lâl</li>
<li>Bildüm ki hakîm-i ferd sensen, Dânâ-yı cemî'-i derd sensen</li>
<li>Ger derd ü eğer devâ senündür, Hâkim sensen rızâ senündür</li>
<li>Rahm eyle vü kıl devâ-yı derdüm, Bî-dâd yeline verme gerdüm</li>
<li>Ya'nî ki yetür kemâle zevküm, Günden güne kıl ziyâde şevküm</li>
<li>Sal çeşmüme la'linün hayâlin, Ver tab'uma hüsninün kemâlin</li>
<li>Dâim anı mende zâhir eyle, Lutf et iki sûreti bir eyle</li>
<li>Kadrüm gamı içre mu'teber kıl, Derdin mana rûzî ol kadar kıl</li>
<li>Kim kimseye ol olup müyesser, Kimse mana olmaya berâber</li>
<li>Görmek ruhın olmaz olsa makdûr, Hûn-bâr gözümde olmasun nûr</li>
<li>Zevk-i elemi olursa nâ-yâb, Mecrûh tenümde olmasun tâb <br>
	<i><b>Münâcât</b></i></li>
<li>Yâ Rab kemâl-i mertebe-i Mustafâ hakı, Sıdk u safâ-yı silsile-i enbiyâ hakı</li>
<li>Senden yeter velîlere te'yîd-i iktidâ, Sen muktedâ-yı âlem eden evliyâ hakı</li>
<li>Düşmez harîm-i kurbüne bî-gâneler yoh, Ol bârgâha mahrem olan âşinâ hakı</li>
<li>Kahrundaki siyâset ü asîb havfı-çün, Lutfundaki letâfet-i feyz ü recâ hakı</li>
<li>Uşşâka yâr kılduğı cevr ü cefâ içün, Ma'şûka âşık etdüği mihr ü vefâ hakı</li>
<li>Leylîde eyledüğün feyz-i hüsn içün, Mecnûna verdüğün gam ü derd ü belâ hakı</li>
<li>Fakr u fenâ saâdeti verdün Fuzûlîye, Anda olan saâdet-i fakr u fenâ hakı <br>
	<i><b>Tamâmî-i sühan</b></i></li>
<li>Eylerdi bu sûz ile münâcât, Mihnetlere isteyüp mükâfât</li>
<li>K'açıldı gül-i hadîka-i rûz, Gösterdi güneş cemâl-i fîrûz</li>
<li>Mürg-i dem-i subh çekdi âvâz, Zâğ-ı şeb-i tîre kıldı pervâz</li>
<li>Hem safha-i âlem oldı rûşen, Hem dâne-i encüm oldı hırmen</li>
<li>Gün âyîne-dârı oldı gerdûn, Tökdi kademine dürr-i meknûn</li>
<li>Subh urdı safâ vü sıdkdan dem, Açıldı gül-i neşât-ı âlem</li>
<li>Te'sîr-ı safâ-yı câm-ı hurşîd, Gök gülşenin etdi bezm- i Cemşîd</li>
<li>Lâle kimi dağa çıhdı Mecnûn, Nezzâreye açdı çeşm-i pür-hûn</li>
<li>Gördi ki gelür nedîm-i kâmil, Hem-râz-ı kadîm Zeyd-i kâbil</li>
<li>Ruhsârında neşâtdan nûr, Behcet gözine cemâli manzûr</li>
<li>Yoh zerrece gussa vü melâli, Mecnûna aceb görindi hâli</li>
<li>Sordı ki nedendür inbisâtun, Âdetçe görinmeyen neşâtun</li>
<li>Maksûduna dest-res mi buldun, Dildâruna hem-nefes mi oldun</li>
<li>Ne kadr ile ser-bülend olupsen, N'oldı ki neşât-mend olupsen</li>
<li>Zeyd açdı der-i hizâne-i râz, K'ey turfe hümâ-yı evc-i i'zâz</li>
<li>Dün tavf-ı diyâr-ı yâr kıldum, Ol serv yana güzâr kıldum</li>
<li>Ta'vîz vesîlesiyle bir dem, Oldum harem-i visâle mahrem</li>
<li>Gördüm meh-i ârızın ziyâsuz, Âyîne-i tal'atın cilâsuz</li>
<li>Ne la'l-i lebinde katraî âb, Ne mâh-ı ruhında zerreî tâb</li>
<li>La'l-i tere eşki gevher-engîz, Berg-i güle nergisi güher-rîz</li>
<li>Gördü meni etdi nâle-i zâr, Râz açdı mana ki ey vefâ-dâr</li>
<li>Düşdi ola necde reh-güzârun, Gördün ola hâlin ol figârun</li>
<li>Mecnûnımı gördün ise bi'llâh, Eyle men-i zâr-ı andan âgâh</li>
<li>Nişe geçer ola mâh ü sâli, Kim ola refîki n'ola hâli</li>
<li>Bi'llâh güzer etsen ol yanaya, Rahm et men-i zâr ü mübtelâya</li>
<li>Menden ana şerh-i za'f-ı hâl et, Hâlin men-i hasteden suâl et</li>
<li>Söyle nişesen hücûm-ı gamdan, Tuğyân-ı meşakkat ü sitemden</li>
<li>Matem-zede olduğun eşitdüm, Kıldum yaha çâk ü şîven etdüm</li>
<li>Ol serv ki çıhdı bu çemenden, Menden geldi değül ki senden</li>
<li>Ancak bir ol idi kim çeküp gam, İsterdi meni senünle hem-dem</li>
<li>Çoh gördi bize sipihr-i gaddâr, Yüz min ağyâr içinde bir yâr</li>
<li>Bir zulmdürür bu âşikâre, Elden ne gelür muna ne çâre</li>
<li>Bu ded ki az değül yöküşdür, Hem sabr edeyüm ki sabr hoşdur</li>
<li>Men dut ki mukayyed-i hisârem, Mahbûs-ı hicâb-ı neng ü ârem</li>
<li>Ger şem'e açılsa şerh-i râzum, Sâyemden olur min ihtirâzum</li>
<li>V'er sâyeme söylesem gam-ı dil, Şem'ün hasedi gelür mukâbil</li>
<li>Ne yazmağa nâme ihtiyârum, Ne etmeğe arz râz-dârum</li>
<li>Gonca kimiyem men-i perîşân, Ağzum dutulu içüm dolu kan</li>
<li>Sen kim şeh-i kişver-i rızâsen, Her kime dilersen âşinâsen</li>
<li>Yoh hükmi sana çü hâme gayrün, Öz başunadur hemîşe seyrün</li>
<li>Âyâ ne içün kılursen ihmâl, Hâl-i dilün eylemezsen irsâl</li>
<li>Öz nazm-ı latîf ü dil-keşünden, Mazmûn-ı ibâret-i hoşundan</li>
<li>Lutf ile kılup hemîşe tahrîr, Göndermedüğün değül mi taksîr</li>
<li>Senden değülem bu işde râzî, Hâlâ kerem et hilâf-ı mâzî</li>
<li>Nazm eyleyüben beyân-ı hâlün, Şerh-i ruh- i zerd ü eşk-i âlün</li>
<li>İrsâl ede gör men-i hâzîne, K'ol cevhere cân edem hazîne</li>
<li>Elfâzı olup hemîşe zikrüm, Bu kâr-geh içre bikr-i fikrüm</li>
<li>Tarz-ı gam edende câna tasvîr, Ol nakşdan ola çâşnî-gîr</li>
<li>Hem hâl-i dilin kılurdı izhâr, Hem bu gazeli ederdi tekrâr <br>
	<i><b>Bu gazel Leylî dilindendür</b></i></li>
<li>Niçün ol safha-i kâfûra kilkin müşg-bâr etmez, Yazup bir ruk'a lutf ile bizi ümmîd-vâr etmez</li>
<li>Menümle dûst lutfın az bilüp çoh ta'n eder düşmen, Niçün lutf eyleyüp düşmenleri bir şerm-sâr etmez</li>
<li>Gel ey göz yâr hattın nâmede görmek heves kılma, Ki hatt-ı nâme def'-i derd-i hecr-i hatt-ı yâr etmez</li>
<li>Kebûterden umârdum nâmesin gör za'f-ı tâli' kim, Görüp âhum odın menden yanâ ol hem güzâr etmez</li>
<li>Fuzûlî nâme-i dildâr bir ta'vîzdür gûyâ, Ki ansuz haste-diller hâtırı bir dem karâr etmez <br>
	<i><b>Tamâmî-i sühan</b></i></li>
<li>Mecnûn ki eşitdi ol peyâmı, Baht-ı mütemerrid oldı râmı</li>
<li>İkbâline i'tikâdı oldı, Dildârına i'timâdı oldı</li>
<li>Hûn-âb-ı sirişkden çeküp nem, Gül-zâr-ı zamîri oldı hurrem</li>
<li>Hem güldi yüzi çerâğlar tek, Hem gönli ucaldı dağlar tek</li>
<li>Zeyde dedi ey refîk-ı sâdık, Men vahşîye hem-dem-i muvâfık</li>
<li>Çün müjde-i merhamet yetürdün, Yârum haberin mana getürdün</li>
<li>Menden hem ana yetür senâlar, Râz eyle dürûdlar duâlar</li>
<li>Hâk-i derine yetür niyâzum, Dergâhına arza eyle râzum</li>
<li>K'ey cânuma datlu derd dâğı, Gönlüm ferâhı gözüm çerâğı</li>
<li>Li'llâhi'l-hamd yâr imişsen, Men istedüğümce var imişsen</li>
<li>Ahdünde vefâ bulındı âhir, Şehdünde şifâ bulındı âhir</li>
<li>Bildüm ki meni seversen ey mâh, Ahsent ahsent bâreka'llâh</li>
<li>Lutfun haberi karârum aldı, Şîrîn sözün ihtiyârum aldı</li>
<li>Lutfun eşidüp ciğer olur âb, Şîrîn sözüne getürmezem tâb</li>
<li>Âh er kılup özge resm bünyâd, Nâgeh dutasen tarîk-i bî-dâd</li>
<li>Telh ola sözün misâl-i bâde, Lutf olmaya kahr ola arada</li>
<li>Hûblar işi cevr ile cefâdur, Senden görinen mana vefâdur</li>
<li>Kurban sana özge nâzenînler, İdrâküne yüz min âferînler</li>
<li>Kimse çü sana vefâda yetmez, Cânın sana kimse verse yetmez</li>
<li>Ma'şûk idün ey büt-i vefâ-dâr, Âşıklığunı hem etdün izhâr</li>
<li>Âşık der imiş mana halâyık, Görmen muna hem özümi lâyık</li>
<li>Men nâkısem ey harîf-i kâbil, Sensen reh-i aşk içinde kâmil</li>
<li>Tahsîn ki yegâne-i zamânsen, Cân vermek olur sana ki cânsen</li>
<li>Her şûhda ger olaydı bu tavr, Sen olmaz idün yegâne-i devr</li>
<li>Ger gayre bu hâl olaydı makdûr, Sen olmaz idün cihâna meşhûr</li>
<li>Yâd eylemeğünden olmışem şâd, Sen şâd olasen hemîşe men yâd</li>
<li>Ha beyle men-i hazîni şâd et, Geh gâh terahhum eyle yâd et</li>
<li>Ey serv-i semen-ber ü gül-endâm, Târâc-ı metâ-'ı sabr u ârâm</li>
<li>Ey husrev-i kişver-i melâhat, Mehtâb-ı şeb-i neşât ü râhat</li>
<li>Çün bendeye rahmet eyler oldun, İzhâr-ı mahabbet eyler oldun</li>
<li>Min-ba'd tarîk-ı mihr dutgıl, Evvelki tarîkunı unutgıl</li>
<li>Koyma çıha hasret ile cânum, Hadden üte nâle vü figânum</li>
<li>Meyl-i men-i zâr ü bî-karâr et, Gâhî bu yanaya bir güzâr et</li>
<li>Hem-derdüm isen menümle yâr ol, Hem-derdliğün yoh ise var ol</li>
<li>Sen eyle mukîm-i mesned-i nâz, Men beyle belâ vü derde dem-sâz</li>
<li>Sen mahfil-i ayş kâm-kârı, Men gûşe-i derd dil-figârı</li>
<li>Aşk içre beğüm revâ mıdur bu, Râh u reviş-i vefâ mıdur bu</li>
<li>Ger doğrı ise vefâda lâfun, Menden ne içündür inhirâfun</li>
<li>Gel ref' edelüm gam-ı fırâkı, Yanduralum oda iştiyâkı</li>
<li>Olsun dün ü gün menümle seyrün, Çün men senünem sen olma gayrün</li>
<li>V'er İbni Selâm mâni' olsa, Sedd-i reh-i vasl vâki' olsa</li>
<li>Bildür kılayın siyâh bahtın, Bir âh ile târümâr tahtın</li>
<li>Çün râz-ı dilin düketdi ol zâr, Zeyd eyledi azm-i kûy-ı dildâr</li>
<li>Pervâne sözin deyüp çerâğa, Bülbül haberin yetürdi bâğa <br>
	<i><b>Bu İbn-i Selâmün keyfiyyet-i vefâtıdur ve Leylînün ol belâdan necâtıdur</b></i></li>
<li>Sâkî feleğün gör inkılâbın, Göster kadeh içre mey habâbın</li>
<li>Mey âyîne-i cihân-nümâdur, Haki zer eden bu kimyâdur</li>
<li>Bu fâide bes değül mi andan, Kim fârig eder gam-ı cihândan</li>
<li>Bir hâb ü hayâl imiş bu âlem, Bu hâb ü hayâle olma hurrem</li>
<li>Ahvâl-i zemâne münkalibdür, Andan hıred ehli müctenibdür</li>
<li>Gam mâtemin eyleyende bünyâd, Neyyâha bu nev' çekdi feryâd</li>
<li>Kim İbni Selâmı etdi gerdûn, Âmâc-ı hadeng-i âh-ı Mecnûn</li>
<li>Ol seddi götürmeğe aradan, Eşk oldı revân iki yanadan</li>
<li>Ol nev-res-i nâ-tüvân demâdem, Şevk ile çekerdi mihnet ü gâm</li>
<li>Hasret elemi yaman elemdür, Gam bedraka-i reh-i ademdür</li>
<li>Derd ü gam-ı hasret-i nihânî, Serv-i kadin etdi hîzrânî</li>
<li>Yüz urdı bozılmağa tılısmı, Bir gâyete yetdi za'f-ı cismi</li>
<li>Kim peykeri nakş-ı bister oldı, Ra'na kadi bister ister oldı</li>
<li>Gün günden olup harâb hâli, Kalmadı sağalmak ihtimâli</li>
<li>Derdine devâ bulınmaz oldı, Rencine şifâ bulınmaz oldı</li>
<li>Endîşe-i ömri oldı bâtıl, Cân verdi vü oldı Hakka vâsıl</li>
<li>Kimdür ki gelüp cihâna getmez, Kim kâmil olur zevâle yetmez</li>
<li>Budur reh ü resmi rûzgârun, Kim ola hazânı her bahârun</li>
<li>Leylîni getürmeğe figâna, Ol vâkıa oldı bir behâne</li>
<li>Mâtem dutup etdi ol giriftâr, Dırnağı ile yüzini efgâr</li>
<li>Çâk etdi ferâğat ile câme, Fâş etdi figânı hâs ü âma</li>
<li>Yandurdı evin kopardı tahtın, Târâc-ı fenâya verdi rahtın</li>
<li>Gîsû-yı muanber etdi ber-bâd, Eflâke yetürdi âh u feryâd</li>
<li>Gerdûn kimi rahtı nîle urdı, Âteş kimi başa kül savurdı</li>
<li>Derler bu idi Arabda âdet, Kim er eğer ölse kalsa avret</li>
<li>Bir yıl iki yıl dutardı mâtem, Feryâd ü figân edüp demâdem</li>
<li>Hoş geldi bu âdet ol nigâra, Feryâd ü figâna buldı çâre</li>
<li>Mâtem-kede eyledi makâmın, Matemde geçürdi subh u şâmın</li>
<li>Bir niçe gün anda ağlayup zâr, Hem ata evine döndi nâ-çâr</li>
<li>Ammâ dün ü gün figân ederdi, Hûn-âb-ı ciğer revân ederdi</li>
<li>Feryâda gelende gâh u bî-gâh, Öz gönlinde der idi ol mâh</li>
<li>Kim İbn-i Selâma rahmet-i Hak, Aşkum revişine verdi revnak</li>
<li>Ref' eyledi perde-i müdârâ, Pinhân gamum etdi âşikârâ</li>
<li>Ol vâkıadan olup haberdâr, Dutdı reh-i deşt Zeyd-i gam-hâr</li>
<li>Gördi ki şikeste-hâl Mecnûn, Durmış ded ü dâm içinde mahzûn</li>
<li>Çün verdi selâm ü kıldı i'lâm, Kim İbni Selâma n'etdi eyyâm</li>
<li>Verdi bu kaziyyeden bişâret, Kim kıldı muârızun hasâret</li>
<li>Dehr İbni Selâmı kıldı pâ-mâl, Leylî öz evine döndi hoş-hâl</li>
<li>Mecnûn çeküp âh kıldı nâle, Efgân edüp ağladı bu hâle</li>
<li>Hayretlere düşdi Zeyd-i gâfil, Bu hâlet ana görindi müşkil</li>
<li>Kim fevt-i rakîb eşitse âşık, Gülmek gerek ağlamak ne lâyık</li>
<li>Tahkîk-i beyân-ı hâl kıldı, Ol vâkıadan suâl kıldı</li>
<li>Mecnûn dedi ey vefâlu yârum, Yohdur mı bu yolda neng ü ârum</li>
<li>Cânâneye cân veren yetüpdür, Cân vermeyen arada itüpdür</li>
<li>Ol dûstuma değüldi düşmen, Hem ol ana âşık idi hem men</li>
<li>Ol cânını verdi vâsıl oldı, Öz mertebesinde kâmil oldı</li>
<li>Naksum menüm ermedi kemâle, Ayb eyleme ağlasam bu hâle <br>
	<i><b>Bu gazel Mecnûn dilindendür</b></i></li>
<li>Âşık oldur kim kılur cânın fedâ cânânına, Meyl-i cânân etmesün her kim ki kıymaz cânına</li>
<li>Cânını cânâna vermekdür kemâli âşıkun, Vermeyen cân i'tirâf etmek gerek noksânına</li>
<li>Vasl eyyâmı verüp cânâna cân râhat bulan, Yeğdür andan kim salur cânın gam-ı hicrânına</li>
<li>Aşk resmin âşık öğrenmek gerek pervâneden, Kim köyer gördükde şem'ün âteş-i sûzânına</li>
<li>Fânî ol aşk içre kim benzer fenâsı âşıkun, Feyz-i câvîd ile Hızrun çeşme-i hayvânına</li>
<li>Aşk derdinün devâsı terk-i cân etmekdedür, Terk-i cân derler bu derdün mu'teber dermânına</li>
<li>Hîç kim cânân içün cân vermeğe lâf etmesün, Kim gelüpdür bu sıfat ancak Fuzûlî şânına <br>
	<i><b>Bu Leylînün İbn-i Selâmdan sonra mâcerâsıdur ve Zâviye-i mihnetde vâki' olan belâsıdur</b></i></li>
<li>Çün ata evine döndü Leylî, Efgâna olup hemîşe meyli</li>
<li>Dutmışdı tarîk-i ehl-i mâtem, Tecdîd-i azâ kılup demâdem</li>
<li>Her handa bilürdi var bir zâr, Endûh-i musîbete giriftâr</li>
<li>Cem' edüp olurdı encümen-sâz, Eylerdi sürûd-ı nevha âğâz</li>
<li>Ger İbni Selâm idi behâne, Mecnûn idi bâis ol figâna</li>
<li>Ağzında idi bir özge zikri, Gönlinde idi bir özge fikri</li>
<li>İzhâr kılurdı özge adın, Pinhânî ederdi özge yâdın</li>
<li>Bu reng ile dâim ol perî-zâd, Eylerdi ferâğat ile feryâd</li>
<li>Sûz-i diline getürmeyüp tâb, Bir gece dağıldı yâr u ashâb</li>
<li>Ancak ana şem' kaldı hem-dem, Söndürdi bir âh ile anı hem</li>
<li>Ya'ni ne revâ şeb-i siyâhum, Şem' isteye gayr-ı berk-i âhum</li>
<li>Tenhâ kalup etdi nâle vü zâr, Derd ü gama kıldı aczin izhâr</li>
<li>K'ey derd ü gam-ı zemâne bi'llâh, Olman bu gece menümle hem-râh</li>
<li>Tenhâlığ ile men eyledüm hû, Siz özge musâhibe dutun rû</li>
<li>Gördi gam u derde yoh nihâyet, Kıldı şeb-i tîreden şikâyet</li>
<li>K'ey baht-ı siyâhumun nazîri, Âşüfte kılan men-i esîri</li>
<li>Evvel yoh idi senün karârun, Seyr ile geçerdi rûzgârun</li>
<li>Hâlâ ne içün karâr edüpsen, Terk-i reviş ihtiyâr edüpsen</li>
<li>Bir menzile mi özün yetürdün, Yâ zulmet içinde yol itürdün</li>
<li>Mâtem-zedesen siyeh libâsun, Kimdür ol nişedür bu yasun</li>
<li>Derd ü elemün denizi daşdı, Seylâb-ı belâ başumdan aşdı</li>
<li>Tîr-i feleğe nişâne oldum, Tâhûne-i çerhe dâne oldum</li>
<li>Mâtem-kededür bu gece âlem, Men bahtı kara bir ehl-i mâtem</li>
<li>Ne sabr kalupdurur ne ârâm, Bilmem ki n'olur mana serencâm</li>
<li>Olmış bu gece tamâm-ı kevkeb, Âzârum için felekde akreb</li>
<li>Subh âyînesini reng dutmış, Feyz-i seheri felek unutmış</li>
<li>Ey subh senün ne oldı hâlün, Dem urmağa kalmamış mecâlün</li>
<li>Gönlün hoş ise tebessüm eyle, Mihrün var ise terahhum eyle</li>
<li>Feryâduma hem-dem et horûsı, Âvâzuma koş sadâ-yı kûsı</li>
<li>Mürg-i seheri getür zebâna, Göster dem-i subhdan nişâne</li>
<li>Çoh ağladı etdi nâle-i zâr, Derd-i dil-i zârın etdi tekrâr</li>
<li>Gördi mededine subh yetmez, Şeb derd-i diline çâre etmez</li>
<li>Yüz dutdı ana ki feyz-i âmı, Çekmiş bu medâra subh u şâmı</li>
<li>Râz-ı dil-i zârın etdi izhâr, K'ey vâkıf-ı hâl ü ârif-i zâr</li>
<li>Yohdur gam ü derdüme nihâyet, Gamdan kime eyleyem şikâyet</li>
<li>Gam bî-had ü men besî zaîfem, Men beyle gama haçan harîfem</li>
<li>Ya ver mana mihnetümce tâkat, Ya tâkatum olduğınca mihnet</li>
<li>Ger câme-i sabrum eylesem çâk, Hükmün yolu görinür hatar-nâk</li>
<li>V'er gönlüme versem istimâlet, Tâkatçe değül gam ü melâlet</li>
<li>Nâmûsdan eylesem cüdâlığ, Mecnûn ile kılsam âşinâlığ</li>
<li>Korhum bu ki ismet ola pâ-mâl, Fermâna muvâfık olmaya hâl</li>
<li>Kılsam bu havâda hıfz-ı nâmûs, Ma'mûre-i vaslum ola mahrûs</li>
<li>Korhum bu ki dûd-ı âh-ı Mecnûn, Ahvâlümi eyleye diğer-gûn</li>
<li>Sâdıklarun âhı mu'teberdür, Andan hazer etmemek hatardur</li>
<li>Ol eyle bu beyle n'eyleyem vây, Bilmen men-i âcize nedür rây</li>
<li>Yâ Rab mütehayyirem men-i zâr, Mihnetlere olmışem giriftâr</li>
<li>Ser-menzil-i emne râh bilmen, Senden özge penâh bilmen</li>
<li>Gör bâde-i gaflet ile medhûş, Kıl perde-i lutfunı hatâ-pûş</li>
<li>Derler ki sitem-resîde Mecnûn, Olmış men-i mübtelâya meftûn</li>
<li>Men bî-ser ü pâ ana ne lâyık, Kim hüsnüme kimse ola âşık</li>
<li>Bir zerre-i hâr ü hâk-sârem, Gerd-i reh ü hâk-i reh-güzârem</li>
<li>Rûhum ki bedendedür senündür, Her neş'e ki mendedür senündür</li>
<li>Gencîne-i hüsnüne emînem, Sensen sebebüm ki nâzenînem</li>
<li>Yâ Rab meded et ki bu emânet, Mahfûz ola tâ dem-i kıyâmet</li>
<li>Tâ kurbe teveccüh etdüğüm çağ, Alnum açuğ ola vü yüzüm ağ <br>
	<i><b>Münâcaat</b></i></li>
<li>Yâ Rab kemâl-i bâr-geh-i Kibriyâ hakı, Ya'nî fürûğ-ı nûr-ı ruh-ı Mustafâ hakı</li>
<li>Kıl garka bahr-ı aşka vücûdum sefînesin, Fermân-ı Hızra Mûsî eden iktidâ hakı</li>
<li>Subh-i visâle eyle bedel şâm-ı hecrümi, Subhun demindeki nefes-i dil-küşâ hakı</li>
<li>Derd ü belâmı râh-ı mahabbetde kılma kem, Râh-ı mahabbetündeki derd ü belâ hakı</li>
<li>Ehl-i dalâletem mana göster hidâyetün, İhdâ-yı râh-ı râst kılan reh-nümâ hakı</li>
<li>Endûh ü derde gönlümi sâhib- tahammül et, Derde tahammül eyleyen ehl-i rızâ hakı</li>
<li>İhlâsum et duâya Fuzûlî kimi dürüst, Dergâhda icâbete lâyık duâ hakı <br>
	<i><b>Tamâmî-i sühan</b></i></li>
<li>Acz ile duâ kılurdı ol mâh, İzhâr-ı niyâz edüp ki nâgâh</li>
<li>Çekdi ceresü'r-rahîl âvâz, Resm-i hudi etdi sârban sâz</li>
<li>Göç oldı açıldı bâr-gehler, Buhtîlere mehd çekdi mehler</li>
<li>Bir mahmile bindi Leylî-i zâr, Kûh-ı gamın etdi nâkayâ bâr</li>
<li>Efgânı edüp ceres ünin pest, Aşkı meyi etdi nâkanı mest <br>
	<i><b>Bu Leylînün nâkaya arz-ı râzıdur ve Zebân-ı hâl ile izhâr-ı niyâzıdur</b></i></li>
<li>Çün nâkada gördi neş'e-i hâl, Kıldı ana hem beyân-ı ahvâl</li>
<li>K'ey gâliye-mûy ü anberîn-bûy, Gül-çehre vü hâr-hâr ü hoş-hûy</li>
<li>Ey başı açuğ ayağı yalın, Bulmış niçe kez Harem visâlin</li>
<li>Sevdâ-zede nişedür dimâğun, Göğsünde nedür bu eski dâğun</li>
<li>Kimden sana yetdi zulm ü bî-dâd, Her lahza nedür figân ü feryâd</li>
<li>Uşşâk tarîkıdur tarîkun, Ger âşık isen menem refîkun</li>
<li>Nâlân gam-ı aşk-ı yârdansen, Sen dahi bizüm katârdansen</li>
<li>Men kimi yoh elde ihtiyârun, Bir özge elindedür mehârun</li>
<li>Çün düşdi senünle ittifâkum, Rahm eyle mana gör iştiyâkum</li>
<li>Lutf eyle binâ-yı kâr-ı hayr et, Mecnûnum olan diyâra seyr et</li>
<li>Bu şîfteni yetür ol aya, Bu derdi yetişdür ol devâya</li>
<li>Nâgâh ederken oldı bî-hûş, Mutlak özin eyledi ferâmûş</li>
<li>Bî-hûşlığında düşdi ol nûr, Hem-râhı olan gürûhdan dûr</li>
<li>Ol nev' idi zulmet-i şeb-i târ, Kim olmadı sârbân haberdâr</li>
<li>Çün geldi özine ol perî-veş, Oldı bu kaziyyeden müşevveş</li>
<li>Göz açdı özini gördi itmiş, Hem-râhı bırahmış anı getmiş</li>
<li>Derd üzre muzâaf oldı derdi, Depretdi heyûn-ı reh-neverdi</li>
<li>Çoh cehd ile eyledi tek u pû, Çoh yol arayup yöğürdi her sû</li>
<li>Ne râh ne râh-ber bulındı, Ne kâfileden eser bulındı</li>
<li>Tenhâ yürür oldı ol semen-ber, Zulmetde misâl-i mâh-ı enver</li>
<li>Çün seyr-i felekde leylî-i mâh, Şeb kâfilesin itürdi nâgâh</li>
<li>Leylî sıfatında gün çıhup ferd, Cemmâzeye çekdi mahmil- i zerd</li>
<li>Düşdi güzer ol semen-izâra, Mecnûn-ı hazîn olan diyâra</li>
<li>Her yan nigerân gezerdi ol mâh, Bir şahs-ı hazîn görindi nâgâh</li>
<li>Sormağa alâme-i menâzil, Ol şahs-ı hazîne oldı mâil</li>
<li>Lutf ile tekellüm etdi âğâz, Kimsen deyüben yetürdi âvâz</li>
<li>Baş kaldırup ol esîr-i mahzûn, Dönderdi cevab ana ki Mecnûn</li>
<li>Leylî dedi ey özine mağrûr, Hâşâ deye ejdehâ sözin mûr</li>
<li>Hâşâ deye zâğ bülbülem men, Yâ lâf ura hâr kim gülem men</li>
<li>Mecnûn dedi ey dür-i yegâne, Mecnûna bilür misen nişâne</li>
<li>Ol şîftenün nedür nişânı, Gördükde neden bilürsen anı</li>
<li>Leylî dedi ol perî-likâdur, Ruhsâr ile kaddi dil-rübâdur</li>
<li>Sen şîftesen esîr-i mâtem, Ruhsârı şikeste kâmeti ham</li>
<li>Sen hârsen ol azîz-i âlem, Sen bî-ser ü pâsen ol muazzam</li>
<li>Mecnûn dedi ehl-i aşk olur hâr, Hüsn ehlinedür safâ sezâ-vâr</li>
<li>Leylî dedi ey behâne-perdâz, Kayd-i dil-i zâruma füsûn-sâz</li>
<li>Peyker dutalum tökildi gamdan, Yâ kâmetün oldı ham sitemden</li>
<li>Mecnûnı deyerler ehl-i idrâk, Eş'ârı latîf ü lehcesi pâk</li>
<li>Sende hanı ol edâ-yı dil-sûz, Eş'âr ü hikâyet-i dil-efrûz</li>
<li>Mecnûn dedi ehl-i hâl olur lâl, Besdür nem-i eşk şâhid-i hâl</li>
<li>Tertîb-i ibâret ü fesâhat, Aşk ehlinedür delîl-i râhat</li>
<li>Râhatden olan menüm kimi dûr, Ger sâmit ola değül mi ma'zûr</li>
<li>Leylî dedi çün sana şeküm var, Mecnûn isen eyle hâlün izhâr</li>
<li>Leylîni seversen eyle bünyâd, Bir şi'r ü geçen zamânum et yâd</li>
<li>Mecnûn-ı hazîn eşitdi sevgend, Gördi anı şi're ârzû-mend</li>
<li>Tafsîl-i gamına verdi icmâl, Kıldı ana arz-ı sûret-i hâl</li>
<li>K'ey sebze-i derdüme veren âb, Ser-rişte-i râzdan açan tâb</li>
<li>Sorma nişe geçdi rûzgârun, Aşk içre ne oldı hâl-i zârun</li>
<li>Dildâr gamın mı söyleyem âh, Ya pend-i muhibb ü ta'n-ı bed-hâh</li>
<li>Çekdüm niçe gün cefâ-yı mekteb, Her rûz meşakkat ile tâ şeb</li>
<li>Âhir ki çoh oldı ta'n-ı ağyâr, Ayrıldı men-i şikesteden yâr</li>
<li>Fâş oldı çü âleme fesânem, Tedbîrüme düşdi atam anem</li>
<li>Geh dağdağa-i tabîb gördüm, Geh sa'y ile Ka'beye yöğürdüm</li>
<li>Açılmadı hîç bâbdan bâb, Tedbîrüme âciz oldı ahbâb</li>
<li>Geh Nevfele eyledüm tazarru', Feyzinde bulınmadı temettu'</li>
<li>Geh İbni Selâma yâr olup yâr, Verdi men-i mübtelâya âzâr</li>
<li>Geh Zeyd peyâmına inandum, Her va'de ki verdi doğru sandum</li>
<li>Ümmîd ile ömrüm oldı zâyi', Hâlüm tebeh etdi zaf-ı tâli'</li>
<li>El-kıssa vücûdum oldı berbâd, Bir lahza felekten olmadum şâd</li>
<li>Gönline kılup firâk te'sîr, Bir turfe gazel hem etdi takrîr <br>
	<i><b>Bu gazel Mecnûn dilindendür</b></i></li>
<li>Âh kim bir dem felek re'yümce devrân etmedi, Vasl dermâniyle def'-i derd-i hicrân etmedi</li>
<li>Yârdan min derd-i dil çekdüm bu hem bir derd kim, Bildi min derd-i dilüm bir derde dermân etmedi</li>
<li>Vâdi-i gurbetde cân verdüm meni ol şâh-ı hüsn, Bir gece hân-ı visâli üzre mihmân etmedi</li>
<li>Dûstlar çâk-i girîbânum görüp ayb eylemen, Ol güli kim gördi kim çâk-i girîban etmedi</li>
<li>Fakr mülkin dut ger istersen kemâl-i saltanat, Kim bu mülkün fethini fağfûr ü hâkân etmedi</li>
<li>Tîğ-i bî-dâd ile her dem kanumı tökmek nedür, Ey felek her kim dem urdı aşkdan kan etmedi</li>
<li>Ahd ü peymân etdi yârum kim sana yârem velî, Yârlığ vakti sanursen ahd ü peymân etmedi</li>
<li>Akl meydânını zindân-ı belâ bilmez henüz, Kim ki bir müddet cünûn mülkini seyrân etmedi</li>
<li>Sırr-ı aşkın etmedi ancak Fuzûlî âşikâr, Bu mubârek işi her kim etdi pinhân etmedi <br>
	<i><b>Bu Leylînün Mecnûndan haberdâr olduğıdur ve Metâ'-ı vaslına nakd-i cân ile hırîdâr olduğıdur</b></i></li>
<li>Çün bildi kim olduğını Leylî, Ruhsârına ahdı eşk seyli</li>
<li>Giryân dedi ey gözüm çerâğı, Vahşîlere el menümle yağı</li>
<li>Sen men dedüğüm habîb imişsen, Derd-i dilüme tabîb imişsen</li>
<li>Sensen dün ü gün dilümde zikrüm, Gönlümde olan hayâl ü fikrüm</li>
<li>Ger tanıyabilmedüm revâdur, Mestem men ü mest işi hatâdur</li>
<li>Kimse ki özinden ola gâfil, Bir özgeni bilmeğe ne kâbil</li>
<li>Ol dem ki dimağa yetdi bûyun, Göz gördi şu'â'-ı mâh-ı rûyun</li>
<li>Cân bî-haber oldı akl şeydâ, Ten kıldı min ıztırâb peydâ</li>
<li>Deryâ-yı tehayyüre olup gark, Ağyârdan etmedüm seni fark</li>
<li>Ma'zûr dut ey sanem bu hâlüm, Ta'n eyleme verme infiâlüm</li>
<li>Sensüz men idüm şikeste-hâtır, Yüz şükr sana yetişdüm âhir</li>
<li>Gül-zâr-ı ümîdüm oldı sîr-âb, Yâ Rab bu hayâldür mi yâ hâb</li>
<li>Ayş ü tarabum çerâğı yandı, Bahtum yuhudan meğer uyandı</li>
<li>Ey dil ki ederdün âh ü nâle, Dâim nigerân olup visâle</li>
<li>Ha devlet-i vasl u zevk-i dildâr, Bi'llâh dahi etme nâle-i zâr</li>
<li>Ey dîde töküp sirişk-i gül-gûn, Her dem der idün ki hanı Mecnûn</li>
<li>Manzûrûn olupdur ol semen-ber, Kıl makdemine nisâr gevher</li>
<li>Ey cân ki çekerdün intizârı, Görmek dileyüp hemîşe yârı</li>
<li>Yetdün ana gel çıh imdi tenden, Get yâra kes ihtilâtı menden</li>
<li>Derdini der iken ol perî-zâd, Sûz ile bu şi'ri etdi bünyâd <br>
	<i><b>Bu gazel Leylî dilindendür</b></i></li>
<li>Açmadı gönlüm felek tâ bağrumı kan etmedi, Kalmadı hurrem meni tâ zâr ü giryân etmedi</li>
<li>Kılmadın yüz pâre bî-dâd ile pür-hûn gönlümi, Bu çemende gül kimi bir lahza handân etmedi</li>
<li>Şükr kim verdi felek kâmum menüm nevmîd edüp, Şîve-i mihr ü mahabbetden peşîmân etmedi</li>
<li>Derd yohdur kimsede yohsa tabîb-i feyz-i aşk, Kimde gördi derd kim ol derde dermân etmedi</li>
<li>Sabr yohdur merdüm-i âlemde yohsa rûzgâr, Hansı müşkil işi tedric ile âsân etmedi</li>
<li>Dutdı seyl-i âb-ı çeşmüm yer yüzin ammâ hoşem, Kim binâsın sabrumun ol seyl vîrân etmedi</li>
<li>Aşk sevdâsında sûd ettüm metâ'-ı vasl-ı dûst, Ey Fuzûlî cân veren cânâna noksân etmedi <br>
	<i><b>Bu Mecnûnun nihâyet-i hayretidür ve Leylîden istiğna vü gafletidür</b></i></li>
<li>Mecnûn dedi ay mana açan râz, Lutf ile kılan meni ser-efrâz</li>
<li>Kimsen mana zâhir eyle adun, Bu bâdiyede nedür murâdun</li>
<li>Cân tâzelenür fesâhatünden, Bu lehce-i pür-melâhatünden</li>
<li>Hulkı hoş ü lafzı cân-fezâsen, Beyle görinür ki âşinâsen</li>
<li>Bi'llâh ne diyârdan gelürsen, Ne râh-güzârdan gelürsen</li>
<li>Ger lâle isen ne dağdansen, V'er sûsen isen ne bağdansen</li>
<li>Şîrin şîrin tekellümün var, Hâl-i dilüme terahhumun var</li>
<li>Bîgâneden ummazem bu hâli, Bir ülfetden değül bu hâlî</li>
<li>Bîhûde değül bu gönlüm almak, Gelmek başum üzre sâye salmak</li>
<li>Akl olsa idi menümle hem-râh, Ahvâlünden olurdum âgâh</li>
<li>Gam gönlümi etmeseydi bî-tâb, Göz perdesi olmasaydı hûn-âb</li>
<li>Gaflet halelinden ayrılurdım, Elbette kim olduğun bilürdüm</li>
<li>Çün mende yoh ihtimâl-i idrâk, Sen söyle özün ki kimsen ey pâk <br>
	<i><b>Bu gazel Mecnûn dilindendür</b></i></li>
<li>Eyle ser-mestem ki idrâk etmezem dünyâ nedür, Men kimem sâkî olan kimdür mey-i sahbâ nedür</li>
<li>Gerçi cânândan dil-i şeydâ içün kâm isterem, Sorsa cânân bilmezem kâm-ı dil-i şeydâ nedür</li>
<li>Vasldan çün âşıkı müstağnî eyler bir visâl, Âşıka ma'şûkdan her dem bu istiğnâ nedür</li>
<li>Hikmet-i dünyâ vü mâ-fîhâ bilen ârif değül, Ârif oldur bilmeye dünyâ vü mâ-fîhâ nedür</li>
<li>Âh u feryâdun Fuzûlî incidüpdür âlemi, Ger belâ-yı aşk ile hoşnûd isen gavgâ nedür <br>
	<i><b>Tamâmî-i sühan</b></i></li>
<li>Leylî dedi ey karîne-i rûh, Kâm-ı dil-i mübtelâ-yı mecrûh</li>
<li>Müjde ki zemâne verdi kâmun, Doldı mey-i işret il câmun</li>
<li>Müjde ki müyesser oldı maksûd, Sevdâ ile âhir eyledün sûd</li>
<li>Müjde ki murâdun oldı hâsıl, Maksûda seni Hak etdi vâsıl</li>
<li>Leylî menem ârzû-yı cânun, Kâm-ı dil-i zâr-ı nâ-tüvânun</li>
<li>Müştâk-ı cemâl idün hemîşe, Muhtâc-ı visâl idün hemîşe</li>
<li>Hâlâ ki müyesser oldı dîdâr, Taksîr ü teallül etme zinhâr</li>
<li>Gör devlet-i vaslumı ganîmet, Gel yanuma kılma fevt-i fursat</li>
<li>Dil nezr-i visâl-i kâmetündür, V'er cânum ise emânetündür</li>
<li>Çün düşdi mecâlün etme ihmâl, Gel nezrüni dut emânetün al</li>
<li>Ger haste isen menem tabîbün, V'er âşık isen menem habîbün</li>
<li>Gel bezm-i visâle mahrem olgıl, Bir lahza menümle hem-dem olgıl</li>
<li>Ver nergise lâle ile revnak, Reyhân-ı ter ile zîb-i zanbak</li>
<li>Fîrûzeni et karîn-i yâkût, Kıl tûtiye kand-i nâbdan kût</li>
<li>Peyvend-i gül eyle ergavânı, Hızra yetür âb-ı zindegânî</li>
<li>V'er âşık-ı mübtelâ değülsen, Mecrûh-ı gam u belâ değülsen</li>
<li>Taklîd ile gösterüp alâmet, Kılma özüni meni melâmet</li>
<li>Bir akl ü firâset eyle peydâ, Ancak bizi etme halka rüsvâ</li>
<li>Ey gül bu ana değül midür neng, Kim olmayasen menümle hem-reng</li>
<li>Men arz edem âftâb-ı ruhsâr, Sen kılmayasen harâret izhâr</li>
<li>Men câm dutam deyem ki gel al, Sen durmayasen ayağa fi'l-hâl</li>
<li>Çoh tecribe kılmışem olur az, Ma'şûkına âşık eylemek nâz</li>
<li>İzhâr cemâlin eylemek gül, Bülbül görüp eylemek tegâfül</li>
<li>Takrîb ile ol büt-i dil-ârâ, Bir turfe gazel hem etdi inşâ <br>
	<i><b>Bu gazel Leylî dilindendür</b></i></li>
<li>Ey kılan şeydâ meni menden bu istiğnâ nedür, Nişe sormazsen ki ahvâl-i dil-i şeydâ nedür</li>
<li>Ger mana halk içre pervâ kılmasan ma'zûrsen, Bu ki tenhâlığda kılmazsen mana pervâ nedür</li>
<li>Sehldür gel bilmeyüp hâlüm terahhum kılmasam, Hâlümi bilmek tegâfül eylemek amdâ nedür</li>
<li>Gül temennâsında derler bülbülün gavgâların, Çün güli gördükde kılmaz meyl bu gavgâ nedür</li>
<li>Ol perî mutlak men-i rüsvâya kılmaz iltifât, Ey Fuzûlî bilmezem cürm-i men-i rüsvâ nedür <br>
	<i><b>Bu Leylîye Mecnûnun istiğnâsıdur ve İsbât-ı safâ-yı imlâsıdur</b></i></li>
<li>Mecnûn dedi ey büt-i perî-veş, Hâşâk-i zaîfe urma âteş</li>
<li>Yandurmağuma yeter hayâlün, Yohdur mana tâkat-i visâlün</li>
<li>Zinhâr getürme ey semen-ber, Âyîne-i ârızun berâber</li>
<li>Bir zerreye kim vücûd yohdur, Âyîneden ana sûd yohdur</li>
<li>Ol gün ki gözümde var idi nûr, Gözden yüzini yaşurdun ey hûr</li>
<li>Hâlâ ki nezâren oldı müşkil, Durmak ne içün mana mukâbil</li>
<li>Aşk etdi binâ-yı vaslı muhkem, Ma'nîde meni senünle hem-dem</li>
<li>Ref' oldı bu i'tibâr-ı sûret, Hâşâ ki olam şikâr-ı sûret</li>
<li>Lezzet ruh-i yâr-ı dil-sitândan, Cândur bulan ey dirîğ cândan</li>
<li>Cânum gedeli besî zamandur, Cismümdeki şimdi özge cândur</li>
<li>Sensen hâlâ tenümde cânum, Gözde nûrum ciğerde kanum</li>
<li>Menden berî eyledün meni sen, Arza kime eyleyem seni men</li>
<li>Mende olan aşikâr sensen, Men hod yohem ol ki var sensen</li>
<li>Dâim sana mendedür tecellî, Men gayrden olmuşam tesellî</li>
<li>Ger men men isem nesen sen ey yâr, V'er sen sen isen neyem men-i zâr</li>
<li>Çün men olubem senünle memlû, Vahdet revişinde hoş değül bu</li>
<li>Kim daşrada isteyem nişânun, Bir özge mekân bilem mekânun</li>
<li>Evvel bu işi edende bünyâd, Men tıfl idüm ü zemâne üstâd</li>
<li>Etmişdi sana beni mukayyed, Gûyâ ohudurdı ders-i ebced</li>
<li>Hâlâ kılubem kemâl hâsıl, Ebced sebakın ohur mı kâmil</li>
<li>Çün yetdi kemâle ser-hat-ı aşk, Ser-hat görüp ancak eylerem meşk</li>
<li>Rüsvâlığa çün men etmişem ad, Sen hem bu sülûki etme bünyâd</li>
<li>Dut perde-i ismet içre ârâm, Rûsvây menem sen ol nîkû-nâm</li>
<li>Mecnûn mana derler ehl-i âlem, Ancak manadur cünûn müsellem</li>
<li>Sen olma fesâne-i halâyık, Mecnûn işi Leylîye ne lâyık</li>
<li>Mecnûn menem ey vefâlu dildâr, Dîvâneliğe menem sezâ-vâr</li>
<li>Sen eyleme hâlüni diğer-gûn, Leylî ne revâ ki ola Mecnûn</li>
<li>Gam-hâr isen ey büt-i perî-rû, Gam-hârlığun hemîn yeter bu</li>
<li>Kim perde-nişîn olup hemîşe, Dâim kılasen hicâb pîşe</li>
<li>Gün kimi çıhup müdâm seyre, Göstermeyesen cemâl gayre</li>
<li>Kim sende ne olsa resm ü âdet, Etvârumadur menüm şehâdet</li>
<li>Men aşk güzer-gehinde hâkem, El cümle bilür meni ki pâkem</li>
<li>Rahm et mana ey büt-i vefâ-dâr, Ta'n ehlinün ağzın açma zinhâr</li>
<li>Çün men reh ü resm-i aşk dutdum, Nâmûs tarîkini unutdum</li>
<li>Sen akl eteğini koyma elden, Nâmûsını sahla her halelden</li>
<li>Takrîb ile ol esîr-i mehcûr, Bu nâdire şi'ri etdi mezkûr <br>
	<i><b>Bu gazel Mecnûn dilindendür</b></i></li>
<li>Hayâl ile tesellîdür gönül meyl-i visâl etmez, Gönülden daşra bir yâr olduğın âşık hayâl etmez</li>
<li>Hakîki aşk çün müstevcib-i noksân değül mutlak, Özin ehl-i hakîkat vâlih-i hüsn ü cemâl etmez</li>
<li>Kemâl-i aşka tâlib muhterizdür hüsn-i sûretden, Ki kayd-i hüsn-i sûret âşıkı sâhib-kemâl etmez</li>
<li>Delîl-i cehldür aşk ehline sûret-perest olmak, Ki âkil iftirâkı mümkin ile ittisâl etmez</li>
<li>Gönülde dûst temkin bulsa olmaz gözde cevlânı, Mahabbet sâbit olsa öz yerinden intikal etmez</li>
<li>Sevâd-ı mâsivâdan levh-i dil hâlî gerek dâim, Muvahhid safha-i idrâke nakş-ı hatt u hâl etmez</li>
<li>İrâdet zâyi' etmez ehl-i ma'nî sûrete hergiz, Hakîkat cevherin cehl-i mecâza pây-mâl etmez</li>
<li>Mukayyed olmaz ehl-i sûretün rengine hâl ehli, Fuzûlî kim mukayyeddür meğer idrâk-i hâl etmez <br>
	<i><b>Bu Leylîden Mecnûn etvârına tahsîndür ve Hüsn-i i'tikâdına kemâl-i yakîndür</b></i></li>
<li>Leylî dedi ey vücûd-ı kâmil, Kurb-i Haka ismet ile kâbil</li>
<li>Mi'râc-ı kemâlüni sınardum, Keyfiyyet-i hâlüni sınardum</li>
<li>Oldum nişe olduğundan âgâh, Hoş mertebedür bu bâreka'llâh</li>
<li>Ahsent ki zât-ı pâk imişsen, Pâkîze-vücûd hâk imişsen</li>
<li>İnsâf hemîn ola kanâat, Teskîn-i hevâya istitâat</li>
<li>Aşkunda riyâ gümân ederdüm, Etvârunı imtihân ederdüm</li>
<li>El minnetü li'llâh oldı ma'lûm, Vasl olduğı meşrebünde mezmûm</li>
<li>Gam-nâk idüm eyledün meni şâd, Bir kayd teallukından âzâd</li>
<li>Bir gâfil-i hod-perest idüm men, Cehl ile müdâm mest idüm men</li>
<li>Ârâyiş-i zülf ü hâl ederdüm, Peyveste munı hâyâl ederdüm</li>
<li>Kim sen taleb-i visâl edersen, Nezzâre-i zülf ü hâl edersen</li>
<li>Hâlâ mana rûşen oldı hâlün, Mi'râc-ı hakîkat-i kemâlün</li>
<li>Men besledüğüm bu zülf ü hâli, Çeşm-i siyeh ü izâr-ı âli</li>
<li>Öz cânum içün değül şeb ü rûz, Nezr-i nazarundur ey dil-efrûz</li>
<li>Tâ eylesen demî nezâre, Teskîn veresen dil-i figâra</li>
<li>Hem sen olasen murâda vâsıl, Hem ola mana sevâb hâsıl</li>
<li>Yohdur çü nezâre meyli sende, N'eyler bu cemâl-i hûb mende</li>
<li>Ten dürcinde dür-i revânum, Genc-i bedenümde nakd-i cânum</li>
<li>Derdüm ola sarf-ı reh-güzârun, Gördükde kılam revân nisârun</li>
<li>Tevfîk-ı visâlün edem idrâk, Endîşe-i hecrden olam pâk</li>
<li>Hâlâ ki müyesser olmaz ol kâm, Olmak ne revâ arada bed-nâm</li>
<li>Nesh-i hat-ı i'tibâr kıldum, Râh-ı adem ihtiyâr kıldum</li>
<li>Tâ niçe vere gubâr-ı sûret, Âyîne-i zâtuma küdûret</li>
<li>Vakt oldı ki rûşen ola mir'ât, Müstağnî ola sıfâtdan zât</li>
<li>Hûn-âb-ı gam ile doldı gönlüm, Gonca sıfatı dutuldı gönlüm</li>
<li>Vakt oldı bu gonca ola handân, Te'sîr ede feyz-i vasl-ı cânân</li>
<li>Farz oldı ki tayy kılam bisâtum, Kat'edem özümden ihtilâtum</li>
<li>Setr-i ten edem adem hicâbın, Ruhsâra çekem fenâ nikâbın</li>
<li>Tâ hüsn-i ruhum ki istemez yâr, Olmaya nasîb-i çeşm-i ağyâr</li>
<li>Zîrâ ki nişân-ı hüsn-i kâbil, Oldur k'ana âşık ola mâil</li>
<li>Hüsnümde çü yoh kabûl-i âşık, Noksân ile olmağum ne lâyık</li>
<li>Bu hâle münâsip ol perî-zâd, Fi'l-hâl bu şi'ri etdi bünyâd <br>
	<i><b>Bu gazel Leylî dilindendür</b></i></li>
<li>Ne dilber kim demâdem âşıka arz-ı cemâl etmez, Kalur nâkıs bulup feyz-i nazar kesb-i kemâl etmez</li>
<li>Değül cezb etmeyen uşşâkı ma'şûk olmağa kâbil, Ne hâsıl hüsn-i sûretden ki cezb-i ehl-i hâl etmez</li>
<li>Gerek ruhsâre-i ma'şûk mahfî gayr-ı ârifden, Ki ârif olmayan idrâk-i sun'-i Zülcelâl etmez</li>
<li>Hevâ-yı nefsdür kim hûblar vaslına tâlibdür, Ve ger ne aşk-ı kâmil fark-ı hicrân ü visâl etmez</li>
<li>Olan nakd-i hayâtın âşıkun ma'şûk sarf eyler, Bu zulmi âh eğer ma'şûkına âşık helâl etmez</li>
<li>Mecâz ehline hublar cilve-i nâz eylesünler kim, Özin ehl-i hakîkat mübtelâ-yı zülf ü hâl etmez</li>
<li>Fuzûlî âlem-i sûretde ser-gerdân gezer gâfil, Zehi gâfil bu sevdânun ser-encâmın hayâl etmez <br>
	<i><b>Tamâmî-i sühan</b></i></li>
<li>Hatm eylemedin sözini ol mâh, Bir nâka-nişîn görindi nâgâh</li>
<li>Nâka eseriyle bir sebük-hîz, Gördi ki gelür nesîm tek tîz</li>
<li>Bildi büt-i gül-ruh u semen-bûy, Kim özi içündür ol tek ü pûy</li>
<li>Bildi ki rakîb-i bed-gümândur, Endûh-i dil ü belâ-yı cândur</li>
<li>Ol mâh-veş olduğında gâlib, Olmış ana sür'at ile tâlib</li>
<li>Gül-zâra henüz yetmedin hâr, Gül kıldı vedâ'-ı sahn-ı gül-zâr</li>
<li>Ol hâlete vâkıf olmadan gayr, Depretdi cemâze-i sebük-seyr</li>
<li>Cûyende görüp ol âftâbı, Terk etdi şitâb ü ıztırâbı</li>
<li>Tevfîk-i murâda oldı hoş-dil, Düşdi öne kıldı azm-i menzil</li>
<li>Şehbâzı yetürdi âşiyâna, Tapşurdı nihâli bâğ-bâna</li>
<li>Mecnûn yine kaldı zâr ü mehcûr, Hem-sohbeti mâr ü hem-demi mûr</li>
<li>Ne durmağa tâkat ü karârı, Ne gezmeğe elde ihtiyârı <br>
	<i><b>Bu Mecnûnun mi'râc-ı fezâilidür ve Beyân-ı mertebe-i hüsn-i hasâilidür</b></i></li>
<li>Şâhenşeh-i mülk-i mihnet ü derd, Ya'nî Mecnûn-ı derd-perverd</li>
<li>Bir pâk idi kim bu arsa-i hâk, Anun kimi görmemişdi bir pâk</li>
<li>Ma'mûre-i kurb-i Hak makâmı, Ervâha farîza ihtirâmı</li>
<li>Çün nefret-i şerr-i nesl-i Âdem, Kıldı ana vahşeti müsellem</li>
<li>Her vahş donunda bir firişte, Yâr oldı ol âdemî-sirişte</li>
<li>Zâhirde refîki vahş ile tayr, Bâtında melâik ile hem-seyr</li>
<li>Kılmışdı kemâl-i i'tidâli, Kisvet eleminden anı hâlî</li>
<li>Çekmezdi cihânda ol cihân-gerd, Endîşe-i germ ü gussa-i serd</li>
<li>Bilmişdi cihânun i'tibârın, Yoh yerine saymış idi varın</li>
<li>Dutmışdı tarîk-i ehl-i tevhîd, Bulmışdı kemâl-i terk ü tecrîd</li>
<li>Olmışdı vücûd-ı pâki bir nûr, Âlâyiş-i ekl ü şürbden dûr</li>
<li>Tahsîl kılup safâ-yı sîret, Görmişdi mecâzdan hakîkat</li>
<li>A'yâna yoh idi i'tibârı, Nakkâş idi nakşdan murâdı</li>
<li>Mevzûn idi tab'-ı nükte-dânı, Her nüktede vâkıf-ı meânî</li>
<li>Âvâzı idi besî mülâyim, Üslûbı dürüst usûli kâim</li>
<li>Tahrîr ile her çekende âvâz, Kuşlara dutardı râh-ı pervâz</li>
<li>Gâhî gazel ü gehî kasîde, İnşâ kılup ol sitem-resîde</li>
<li>Sûz ile ohurdı gâh ü bî-gâh, Bir niçe azîz anunla hem-râh</li>
<li>Yazarlar idi tamâm şi'rin, Ohurlar idi müdâm şi'rin</li>
<li>Âlemlere ol garîb ü mehcûr, Ekser bu sebebden oldı meşhûr</li>
<li>Âvâzı vü zihni vü cemâli, Kılmışdı mukayyed ehl-i hâli</li>
<li>Kim olsa bu üç kemâle kâbil, Demek olur ana zât-ı kâmil</li>
<li>Peyveste kılup kemâlin izhâr, Bu beytleri kılurdı tekrâr <br>
	<i><b>Bu gazel Mecnûn dilindendür</b></i></li>
<li>Biz cihân ma'mûresin ma'nîde vîrân bilmişüz, Âfiyet gencin bu vîrân içre pinhân bilmişüz</li>
<li>Ger özin dânâ bilür taklîd ile sûret-perest, Âlem-i tahkîkde biz anı nâ-dân bilmüşüz</li>
<li>Bî-haberler şerbet-i râhat bilürler bâdeni, Biz hakîm-i vaktüz anı tökmişüz kan bilmişüz</li>
<li>Bilmüşüz kim mülk-i âlem kimseye kılmaz vefâ, Ol zamandan kim anı mülk-i Süleyman bilmişüz</li>
<li>Ayru bilmişsen Fuzûlî mescidi meyhâneden, Sehv imiş ol kim seni biz ehl-i irfân bilmişüz <br>
	<i><b>Bu Leylînün bahâr-ı ömrine hazân erdüğidür ve Gül-bün-i hayâtına sarsar-ı noksân yetdüğidür</b></i></li>
<li>Sâkî göze geldi neş'e-i mey, Bir niçe kadeh yürüt peyâpey</li>
<li>Azm-i tarab etdük ihtimâm et, Zevkin tarab ehlinün tamâm et</li>
<li>Bezm ehline câm-ı lâle-gûn dut, Ammâ mana cümleden füzûn dut</li>
<li>Zîrâ ki henûz nîm-mestem, Gam silsilesine pây-bestem</li>
<li>Hoşdur tarab ehlinün bu bezmi, Dağılmağa olmasaydı azmi</li>
<li>Hoşdur ferah ehlinün bisâtı, Olsaydı sebât-ı inbisâtı</li>
<li>Târîh-nüvîs-i hâl-i eyyâm, Bu kıssaya beyle verdi itmâm</li>
<li>Kim vasldan olmayup tesellî, Mecnûndan olanda dûr Leylî</li>
<li>Kesmişdi teallukın cihândan, Kat'-ı nazar eylemişdi cândan</li>
<li>Bir fasl ki dest-i gâret-i dey, Gül-zâr bisâtın eyledi tayy</li>
<li>Mâtem-kede oldı arsa-i bâğ, Mâtemde sürûd nâle-i zâğ</li>
<li>Leylâ kimi oldı lâle mestûr, Mecnûn kimi şâh-ı ergavân 'ûr</li>
<li>Renc-i yerekandan oldı eşcâr, Lerzân ü zaîf ü zerd-ruhsâr</li>
<li>Söndi gül ü lâlenün çerâğı, Sarsar yeli zulmet etdi bâğı</li>
<li>Gül bîm-i taarruz-ı havâdan, Lâle sitem-i dem-i sabâdan</li>
<li>Rahtını yaşurdı bağlarda, La'lini itürdi dağlarda</li>
<li>Bir mâr misâli oldı her nehr, Her nehrde su mesâbe-i zehr</li>
<li>Yel âb-ı hayâtı âteş oldı, Âteş yel içinde dil-keş oldı</li>
<li>Gökden yere yetdüğinde bârân, Her katra olup misâl-i peykân</li>
<li>Gûyâ ki yetürdi bâğa bî-dâd, Kim şu'bede-i taharrük-i bâd</li>
<li>Bir sihr ile âbı âhen etdi, Andan ten-i bâğa cevşen etdi</li>
<li>Bir gün bu havâda Leylî-i zâr, Gam def'ine etdi meyl-i gül-zâr</li>
<li>Gördi gül ü lâleden eser yoh, Envâ'-ı şecerde berg ü ber yoh</li>
<li>Sahn-ı çemenün safâsı getmiş, Noksân-ı safâ kemâle yetmiş</li>
<li>Ne sebze teninde tâb kalmış, Ne berg yüzinde âb kalmış</li>
<li>Mâtemkede gördi bûstânı, Rikkat odına dutuşdı cânı</li>
<li>Sûz-ı ciğer ile yana yana, Şerh etdi gamını bûstâna</li>
<li>K'ey bâğ nedür bu âh-ı serdün, Men hasteye zâhir eyle derdün</li>
<li>Men dahi senün kimi nizârem, Bir gülden ırağ zerd ü zârem</li>
<li>Ne devlet-i kurbine kabûlüm, Ne ravza-i kûyşına vusûlüm</li>
<li>Sen gerçi hazânasen giriftâr, Elbette bahâra yetmeğün var</li>
<li>Ümmîd-i visâl mende yohdur, Senden gam ü gussa mende çohdur</li>
<li> Arturdı gam ağladukça derdin, Giryân göğe dutdı rûy-ı zerdin <br>
	<i><b>Bu Leylînün anasına vasiyyet etdüğidür ve Dûst yâdiyle dünyâdan getdüğidür</b></i></li>
<li>Ma'bûdına arza kıldı râzın, Bildürdi gönüldeki niyâzın</li>
<li>K'ey hâkim-i arsa-i kıyâmet, Sultân-ı serîr-i istidâmet</li>
<li>Nevmîdliğ âteşine yandum, Bi'llâh bu vücûddan usandum</li>
<li>Çün dûst yanında nâ-kabûlem, Bi'llâh bu hayatdan melûlem</li>
<li>Men şem'-i şeb-i firâk-ı yârem, Sûzân ü siyâh-rûzgârem</li>
<li>Yandurdı meni cefâ-yı âlem, Dinlemezem ölmeyince bir dem</li>
<li>Derdüm ki vücûdum olsa bâkî, Şâyed düşe vasl ittifâkı</li>
<li>Pertev bırahanda âftâbum, Bildüm ki vücûd imiş hicâbum</li>
<li>Yâ Rab meni et fenâya mülhak, Kim râh-ı fenâ imiş reh-i Hak</li>
<li>Pâk idi duası etdi te'sîr, Fi'l-hâl mizâcı buldı tağyîr</li>
<li>Te'sîr-i havâ-yı nâ-münâsib, Terkîbine za'f kıldı gâlip</li>
<li>Geldükçe ziyâde oldı derdi, Teb-lerze ferâgatin giderdi</li>
<li>Mahv oldı teb içre ol perî-veş, Bir şem' kimi ki göre âteş</li>
<li>Eksildi arakda hüsni tâbı, Bir gül kimi kim geder gül-âbı</li>
<li>Za'f-ı teni ol makâma yetdi, Kim bister içinde cismi itdi</li>
<li>Bisterde taleb kılan nişânın, Görmezdi vücûd-ı nâ-tüvânın</li>
<li>Ref' oldı nişâne-i selâmet, Mevtine görindi min alâmet</li>
<li>Azm eyledi olmağa müsâfir, Rihlet eseri çü oldı zâhir</li>
<li>Ref' etdi hicâb-ı ihtirâzın, Fâş etdi anaya gizlü râzın</li>
<li>K'ey derd-i dilüm devâsı ane, Şem'-i emelüm ziyâsı ane</li>
<li>Gam gizlemek ile câna yetdüm, Tâ mümkin idi tahammül etdüm</li>
<li>Hâlâ ki mukarrer oldı getmek, Farz oldı bu sırrı zâhir etmek</li>
<li>Olsun sana ey zaîfe rûşen, Kim tîğ-i hevâ helâkiyem men</li>
<li>Cismümde yoh özge derd tâbı, İllâ gam-ı aşk ıztırâbı</li>
<li>Men âşık-ı zâr ü bî-nevâyem, Bir mâh-likâya mübtelâyem</li>
<li>Sevdâsı ile yoh oldı varum, Geçdi hevesiyle rûzgârum</li>
<li>Çoh ârzû eyledüm cemâlin, Bir gün görebilmedüm visâlin</li>
<li>Hâlâ gederek gönülde sûzı, Elden ne gelür bu idi rûzî</li>
<li>Ancak değülem men-i perişân, Ol yâr gamında zâr ü giryân</li>
<li>Ol hem men-i zâra mübtelâdur, Ser-geşte-i vâdî-i belâdur</li>
<li>Mendendür anun cünûnı efzûn, Kays iken olupdur adı Mecnûn</li>
<li>Dâim geçürür gamumda eyyâm, Bir gün ana hâsıl olmayup kâm</li>
<li>Rüsvâ-yı zemâne oldı menden, Âfâka fesâne oldı menden</li>
<li>Bîhûde değül figân ü âhı, Yahmaz mı meni anun günâhı</li>
<li>Men kim gederem bu hâk-dândan, Derdüm bu ki şerm-sârem andan</li>
<li>Ey mûnis-i rûzgârum ane, Gam-hârum ü gam-güsârum ane</li>
<li>Men dâr-ı bekâya azm edende, Dünyâya vedâ edüp gedende</li>
<li>Mensüz çeküp âhlar figânlar, Sahrâlara düşdüğün zamanlar</li>
<li>Düşse yolun ol olan diyâra, Arz-ı gamum eyle ol figâra</li>
<li>Zinhâr ana olanda vâsıl, Hoş kimsedür andan olma gafil</li>
<li>Düş ayağına rızâsın iste, Men mücrim içün duâsın iste</li>
<li>Arz eyle ki ey vefâlu dildâr, Cân verdi yolunda Leylî-i zâr</li>
<li>Aşkunda yerine yetdi lâfı, Da'vâsınun olmadı hilâfı</li>
<li>Söyle men-i zâr ü mübtelâdan, K'ey aşkda lâf eden belâdan</li>
<li>Halvet-geh-i ünse mahrem oldum, Âzâde vü şâd ü hurrem oldum</li>
<li>Sen hem gelegör teallül etme, Men muntazırem tegâfül etme</li>
<li>Ger sâdık isen bu yolda sen hem, Sabr eyleme eyle terk-i âlem</li>
<li>Gel kâm-ı dil ile olalum yâr, Bir yerde ki yohdur anda ağyâr</li>
<li>Dâim olalum bir evde hem-râz, Kim çıhmaya daşra andan âvâz</li>
<li>Hoş menzil-i emne bulmışem râh, Bî-ta'ne-i dûst ü cevr-i bed-hâh</li>
<li>Menden seni eylemek haber-dâr, Bismillâh eğer irâdetün var</li>
<li>Çün kıldı vasiyyetini âhir, Azm-i sefer etdi ol müsâfir</li>
<li>Yâd eyledi yâr-ı mihr-bânın, Vasl ârzûsiyle verdi cânın</li>
<li>Kimdür ki cihânda fânî olmaz, Devr-i feleğün amânı olmaz</li>
<li>Dünyâ yedi başlu ejdehâdur, Endîşe-i ülfeti hatâdur</li>
<li>Her lutfınadur defîne min kahr, Her şehdinedür karîne min zehr</li>
<li>Devrân üzerindedür zemâne, Elbette gelen geder cihâna</li>
<li>Erbâb-ı zemâneye verüp pend, Bu şi'ri ne hoş demiş hıred-mend <br>
	<i><b>Gazel</b></i></li>
<li>Bu âlem kim gönül kaydın çekersen mihnet ü gamdur, Fenâ ser-menzilin seyr eyle kim bir hoşça âlemdür</li>
<li>Anup tenhâlığı kabr içre nefret kılma ölmekden, Tarîk-i üns dut kim her avuç toprak bir âdemdür</li>
<li>Değül muhkem cihân mülkinde her bünyâd kim kılsan, Fenâ mülkinde dut menzil kim ol bünyâd muhkemdür</li>
<li>Ecel âlâyiş-i havf ü hatâdan kurtarur nefsi, Bu cevher kîmyâ-yı devlete iksîr-i a'zamdur</li>
<li>Kemâl–i aşk-ı insan mevt ilendür râh-ı hikmetde, Belî mücrâ kılan hükmün misâlin nakş-ı hâtemdür</li>
<li>Bahâr eyyâmı girsen lâle-zâra hâkün cezasın, Muhakkar görme kim her zerre bir câm ile bir Cemdür</li>
<li>Esîr-i nefsdür ehl-i cihân bilmez fenâ kadrin, Fuzûlî terk tevfîki sana ancak müsellemdür <br>
	<i><b>Tamâmî-i sühan</b></i></li>
<li>Leylî gül-i gülşen-i letâfet, Çün gördi hazân yeliyle âfet</li>
<li>Pâ-mâl-i hazân olup bahârı, Encâma yetişdi rûzgârı</li>
<li>Bî-çâre anası açdı başın, Başından aşurdı kanlu yaşın</li>
<li>Kâfûrını tökdi zağferâna, Sûz-ı dil ile gelüp figâna</li>
<li>Ahıtdı gözinden eşk-i gül-gûn, Söylerdi ki ey garîb-i mahzûn</li>
<li>Sensüz n'ederem hayâtı bâkî, Min-ba'd men ölmek iştiyâkı</li>
<li>Çoh ağlayup etdi âh ü nâle, Ağlar kim olursa beyle hâle</li>
<li>El-kıssa dutup tarîk-i mâtem, Ol vâkıaya yığıldı âlem</li>
<li>Ahyâ-ı Arabda kopdı şîven, Yanmışlara evler oldı külhan</li>
<li>Ta'zîm ile dutdılar azâsın, Kabrin düzüp urdılar binâsın</li>
<li>Ten oldı mukîm-i arsa-i hâk, Rûh oldı karîn-i evc-i eflâk</li>
<li>Şevk ehline kurb hâsıl oldı, Deryâsına katra vâsıl oldı <br>
	<i><b>Bu Mecnûnun Leylî vefâtından haber eşitdüğidür ve Hasretle dünyâdan getdüğidür</b></i></li>
<li>Mihnet çemeninde gül derenler, Âlemde yaman haber verenler</li>
<li>Gam nüshasın eyleyende tahrîr, Vermişler ana bu nev' teşhîr</li>
<li>Kim Zeyd-i sitem-resîde-i zâr, Ol vâkıadan olup haberdâr</li>
<li>Fi'l-hâl kılup azîmet-i râh, Mecnûn-ı hazîni etdi âgâh</li>
<li>K'ey şîfte-i şikeste-tâli', Efsûs ki sa'yün oldı zâyi'</li>
<li>İdbâr tılısmun etdi bâtıl, Bu meşgaleden dahi ne hâsıl</li>
<li>Bâzâr bozıldı yığ bisâtun, Bu silsileden kes irtibâtun</li>
<li>Leylî sana verdi zindegânî, Sen ol bâkî ol oldı fânî</li>
<li>Sen sadkası olduğun perî-veş, Oldı sana sadka ey belâ-keş</li>
<li>Azm-i reh-i cennet etdi ol hûr, Firdevs makâmın etdi ma'mûr</li>
<li>Mecnûn ki haberden oldı âgâh, Sûz-ı ciger ile çekdi bir âh</li>
<li>Kim gulgulesin hem ol zamanda, Cânânı eşitdi ol cihânda</li>
<li>Az kaldı ki nâlesiyle dildâr, Ol hâb-ı ecelden ola bîdâr</li>
<li>Bir lahza bülend olup hurûşı, Düşdi yere getdi akl ü hûşı</li>
<li>Çün geldi özine çekdi nâle, Yağdurdı hazânı üzre jâle</li>
<li>Ta'ne sözin etdi Zeyde bünyâd, K'ey sâkî-i bezm-i zulm ü bî-dâd</li>
<li>N'etdüm sana kasd-ı cânum etdün, Kasd-ı dil-i nâ-tüvânum etdün</li>
<li>Kıydun men-i zâr ü nâ-tüvâna, Urdun sitem âteşini câna</li>
<li>Zehr idi meğer bu verdüğün câm, Kim merg peyâmın etdi i'lâm</li>
<li>Bir mûr-çeye nedür bu kîne, Fûlâda dözer mi âb-gîne</li>
<li>Te'sîr-i setemden ictinâb et, Bârî bu günâha bir sevâb et</li>
<li>İlet meni yâr olan diyâra, Şem' eyle meni mezâr-ı yâra</li>
<li>Düşdi yola oldı Zeyde hem-râh, Bir hâl ile kim neûzü bi'llâh</li>
<li>Çün gördi mezâr-ı gül-izârın, Düşdi vü kucakladı mezârın</li>
<li>Göğsini kılıp lahid kimi çâk, Merkad kimi saçdı başına hâk</li>
<li>Kabr üzre ahıtdı kanlu yaşın, La'l eyledi yaşı kabri daşın</li>
<li>Yer yüzin edüp sirişk memlû, Geçdi yere ol sirişkden su</li>
<li>Oldı dür-i eşk-i bî-karârı, Kabr içre nigârınun nisârı</li>
<li>Göz yaşını eyledi muhâtab, K'ey tîre şeb-i firâka kevkeb</li>
<li>Çıhmak sana oldı şimdi vâcib, Kim oldı ol âftâb gâib</li>
<li>Bir burcı makâm dutmış ol mâh, Kim olmaz ana nesîm hem-râh</li>
<li>Sen durma eğer mürüvvetün var, Gir toprağa anı iste zinhâr</li>
<li>Gör handadur ol dür-i yegâne, N'etmiş ana âfet-i zemâne</li>
<li>Pâ-bûsın edüp yetür niyâzum, Bildür bu tazarru' ile râzum</li>
<li>Ke'y şem' nedür bu ictinâbun, Men bahtı siyâhdan hicâbun</li>
<li>Câm-ı mey-i gam dutanda âlem, Sen içmiş idün bu câmı men hem</li>
<li>Mest etdi meğer seni bu bâde, Kim bezmde durmadun ziyâde</li>
<li>Bir nâdire şem' idün şeb-efrûz, Düşdi sana zevk-i aşkdan sûz</li>
<li>Bir niçe zaman eğerçi yandun, Sûz-ı dile durmadun usandun</li>
<li>Bî-dârlığa getürmedün tâb, Şehlâ gözün oldı mâil-i hâb</li>
<li>Hem-râhum idün bu yolda ey mâh, Hem-râhı koyup geder mi hem-râh</li>
<li>Eflâke tefâhur eyle ey hâk, Kim oldı defînün ol dür-i pâk</li>
<li>Zülfine muârız olma ey mâr, Kim anda mukîmdür dil-i zâr</li>
<li>Hâline taarruz etme ey mûr, Kim bağludur anda cân-ı mehcûr</li>
<li>Ey ömr gel imdi başa sen hem, Kim çeşmüme tîre oldı âlem</li>
<li>Âlem hoş idi ki var idi yâr, Çün yâr yoh olmasun ne kim var</li>
<li>Ey cân ten-i hasteye vedâ' et, Bir haste ile yeter nizâ' et</li>
<li>Müştâkunem ey ecel kerem kıl, Def'-i elem eyle ref'-i gam kıl</li>
<li>Kurtar meni ıztırâb-ı gamdan, Ver müjde vücûduma ademden</li>
<li>Âyînemi eyle jengden pâk, Kıl perde-i i'tibârumı çâk</li>
<li>Ref' et ne ise arada hâil, Eyle meni ol nigâra vâsıl</li>
<li>Teklîf-i visâl eder mana yâr, Bir yerde ki yohdur anda ağyâr</li>
<li>Men getmemek eylesem hatâdur, Senden mana bir meded revâdur</li>
<li>Bi'llah mededümde kılma ihmâl, Kim bahtuma yüz verüpdür ikbâl</li>
<li>Yâ Rab mana cism ü cân gerekmez, Cânânumsuz cihân gerekmez</li>
<li>Min-ba'd zelîl ü hâr kılma, Ser-geşte-i rûzgâr kılma</li>
<li>Efganda iken gedüp karârı, Oldı bu gazel dilinde cârî <br>
	<i><b>Bu gazel Mecnûn dilindendür</b></i></li>
<li>Yandı cânum hecr ile vasl-ı ruh-ı yâr isterem, Derd-mend-i firkatem dermân-ı dîdâr isterem</li>
<li>Bülbül-i zârem değül bîhûde feryâd etdüğüm, Kalmışem nâlân kafes kaydinde gül-zâr isterem</li>
<li>Dehr bâzârında kâsiddür metâ'-ı himmetüm, Bu metâ'ı satmağa bir özge bâzâr isterem</li>
<li>Fânî olmak isterem ya'nî belâ-yı dehrden, Râhat-ı cism-i zaîf ü cân-ı efgâr isterem</li>
<li>N'ola ger kılsam şeb-i hicrân temennâ-yı ecel, N'eyleyem çohdur gamum def'ine gam-hâr isterem</li>
<li>Çün bekâ bezmindedür dildâr men hem durmazem, Bu fenâ deyrinde bezm-i vasl-ı dildâr isterem</li>
<li>Ey Fuzulî istemez kimse rızasıyle fenâ, Men ki mundan özge bilmen çâre nâçâr isterem <br>
	<i><b>Tamâmî-i sühan</b></i></li>
<li>Çün râz-ı derûnın etdi takrîr, Re'yine muvâfık oldı takdîr</li>
<li>İmdâd kılup inâyet-i Hak, Kıldı anı maksadına mülhak</li>
<li>Gül derdi hadîka-i emelden, Mey içdi surâhî-i ecelden</li>
<li>Kabrini kucakladı nigârun, Cân sadkası etdi ol mezârun</li>
<li>Leylî dedi verdi cân-ı şîrîn, Ol âşık-ı bî-karâr ü miskîn</li>
<li>İnsâf hemîn ola mahabbet, Bu dâiredür makâm-ı hayret</li>
<li>Gûyâ ki elinde idi cânı, Dâim gözedürdi ol zamânı</li>
<li>Çün devr ile yetdi ol zemâne, Andan bir icâzet oldı câna</li>
<li>Her niçe ki var idi nigârı, Âlemde idi anun karârı</li>
<li>Çün kıldı nigârı terk-i âlem, Bu âlemi terk kıldı ol hem</li>
<li>Çün gördi bu hâli Zeyd-i gam-nâk, Efgân kılup etdi yahasın çâk</li>
<li>Feryâd ile kıldı nevha bünyâd, Evc-i feleğe yetürdi feryâd</li>
<li>Zâr ağladı eyle kim hem ol dem, Âhı ünine yığıldı âlem</li>
<li>El cem' olup etdiler nezâre, Mecnûn-ı siyâh-rûzgâra</li>
<li>Kabr üstine gördiler yıhılmış, Cânâneye cân nisâr kılmış</li>
<li>Ahvâline ağlayup serâser, Defn etmeğin etdiler mukarrer</li>
<li>Gasl eyleyüben ten-i nizârın, Dildârıun açdılar mezârın</li>
<li>Koydılar anı hem ol mezâra, Gam-nâk yetişdi gam-güsâra</li>
<li>Rûh oldı felekde rûha hem-râz, Ten oldı ten ile yerde dem-sâz</li>
<li>Ref' oldı teallukât-ı hâil, Matlûbına tâlib oldı vâsıl</li>
<li>Bir bezm iki şâha mahfil oldı, Bir burc iki mâha menzil oldı</li>
<li>Kabr üstine koydılar nişâne, Fâş oldı bu mâcerâ cihâna</li>
<li>Tavfında kılup murâd hâsıl, Ol kabre halâyık oldı mâil</li>
<li>Geçdükçe zamân mükerrem oldı, Hâcet-geh-i ehl-i âlem oldı</li>
<li>Budur eser-i mahabbet-i pâk, Hoş mertebedür bu kılsan idrâk</li>
<li>Ol meşhede Zeyd olup mücâvir, Âsâr-ı sadâkat etdi zâhir</li>
<li>Ta'mîr içün etdi çoh atâlar, Tedrîc ile kıldı çoh binâlar</li>
<li>Peyveste harâret-i cigerden, Kandîl-i mezârın etdi rûşen</li>
<li>Cârûb ile âb olanda matlûb, Müjgân ile eşki âb ü cârûb</li>
<li>Her lahza kılurdı tâze mâtem, Kılmazdı figân ü nâlesin kem</li>
<li>Ol mûnis-i müşfik ü muvâfık, Bir gece karîb-i subh-ı sâdık</li>
<li>Bîmâr teninde kalmayup tâb, Kılmışdı mezâra yasdanup hâb</li>
<li>Hâb içre görindi ol figâra, Bir bâğda iki mâh-pâre</li>
<li>Ruhsârlarında zevkden nûr, Bîm-i gam ü derd-i gussadan dûr</li>
<li>Hoş-vakt ü neşât-mend ü dil-şâd, Ağyâr taaruzından âzâd</li>
<li>Her meh-veşe min ferişte-sûret, İhlâs ile olmış ehl-i hidmet</li>
<li>Sordı ki bular ne mâhlardur, Ne rütbelü pâdişâhlardur</li>
<li>Bu ravza ne ravza-i berîndür, Bu kavm ne kavm-i nâzenîndür</li>
<li>Budur dediler riyâz-ı Rıdvân, Bu kavm-i huceste hûr ü gılmân</li>
<li>Bu iki meh-i huceste-ruhsâr, Mecnûn ile Leylî-i vefâ-dâr</li>
<li>Çün vâdî-i aşka girdiler pâk, Ol pâkliğ ile oldılar hâk</li>
<li>Menzilleri oldı bâğ-ı Rıdvân, Çâkerleri oldı hûr ü gılmân</li>
<li>Çün munda rızâ verüp kazâya, Sabr eylediler gam ü belâya</li>
<li>Getdükde cihân-ı bî-vefâdan, Kurtıldılar ol gam ü belâdan</li>
<li>Çün Zeyd yuhudan oldı bîdâr, Bu nükteni etdi halka izhâr</li>
<li>Halkun olup i'tikâdı efzûn, Ol kabre ziyâret oldı kânûn <br>
	<i><b>Tamâmî-i sühan</b></i></li>
<li>Sâkî mütegayyir oldı hâlüm, Söylemeğe kalmadı mecâlüm</li>
<li>Min-ba'd ziyâde verme bâde, Rahm eyle ki ser-hoşem ziyâde</li>
<li>Hoş gaflet ile geçürdüm eyyâm, Bilmem ki n'olur işüm ser-encâm</li>
<li>Ser-mâye-i ömr getdi elden, Sûd etmedüm etdüğüm amelden</li>
<li>Feryâd bu cevrden ki gerdûn, Ahvâlümi eyledi dîger-gûn</li>
<li>Dün dîde-i ter kılup güher-bâr, Gerdûna dedüm ki ey cefâ-kâr</li>
<li>Hergiz revişünden olmadum şâd, Dâm-ı gam ü mihnetünden âzâd</li>
<li>Ahbâba nakîz devr edersen, Erbâb-ı kemâle cevr edersen</li>
<li>Mecnûn eğer olsa idi câhil, Olmazdun itâatinde kâhil</li>
<li>Fermânına inkıyâd ederdün, Gönlini müdâm şâd ederdün</li>
<li>Ehl-i hüner olduğı sebebden, Sâhib-nazar olduğu sebepden</li>
<li>Akrânı içinde hâr kıldun, Bî-izzet ü i'tibâr kıldun</li>
<li>Leylî ger olaydı bir hayâsuz, Ya sen kimi mihrsüz vefâsuz</li>
<li>Olmazdı ana hemîşe cevrün, Kâmınca müdâm olurdı devrün</li>
<li>Fazl ehline mâil olduğından, İdrâk ile kâmil olduğından</li>
<li>Dâim gam elinde zâr edüpsen, Âşüfte-i rûzgâr edüpsen</li>
<li>Men hem ger olaydum ehl-i tezvîr, Etmezdün i'ânetümde taksîr</li>
<li>Senden garazum olup ser-encâm, Devründe mana olurdı ârâm</li>
<li>Çün ehl-i vekâr ü neng ü ârem, Cevrünle hemîşe hâr ü zârem</li>
<li>Bu yüzden imiş senün medârun, Var imdi ki yohdur i'tibârun</li>
<li>Gerdûn eşidüp menüm itâbum, Verdi bu edâ ile cevâbum</li>
<li>K'ey sûret-i hâlden habersüz, Her hikmete ayb eden hünersüz</li>
<li>Men emre muvâfık eylerem devr, Hikmetde vefâdur etdüğüm cevr</li>
<li>Ammâ sen eden amel hatâdur, Kim pîr-i tarîkatün hevâdur</li>
<li>Şâirliğe iftihâr edüpsen, Kizbi özüne şiâr edüpsen</li>
<li>Mecnûn dedüğün vücûd-ı kâmil, Her dânişe menden oldı kâbil</li>
<li>Dîvâne ana sen eyledün ad, Senden ana yetdi zulm ü bî-dâd</li>
<li>Leylî dedüğün meh-i tamâmı, Men perdede sahladum girâmî</li>
<li>Rüsvâ-yı halâyık eyledün sen, Min ta'neye lâyık eyledün sen</li>
<li>Geh Nevfele özr kıldun ıtlâk, Geh İbni Selâma zulm ilhâk</li>
<li>Şerm et bu ne herzedür ne mühmel, Ne İbni Selâm hansı Nevfel</li>
<li>Şerh eylemek eyledün fesâne, Kıldun olarun sözin behâne</li>
<li>Gördi çürümiş sünükler âzâr, Töhmetlerüne olup giriftâr</li>
<li>Emvât mezâlimine girdün, Âsûdelere azâb verdün</li>
<li>Cürmine olanda halk mülzem, Lâzım sorılur bu iftirâ hem</li>
<li>Yetmez mi bu bâis-i azâbun, Bu mes'elede nedür cevâbun</li>
<li>Ey tûtî-i bûstân-ı güftâr, Sarrâf-ı sühan Fuzûlî-i zâr</li>
<li>Aldanma eğer sipihr-i lâib, Ta'n ile sana dediyse kâzib</li>
<li>Eş'âra abes deyüp usanma, Ser-mâye-i nazmı sehl sanma</li>
<li>Sözdür güher-i hizâne-i dil, İzhâr-ı sıfât ü zâta kâbil</li>
<li>Cân sözdür eğer bilürse insân, Sözdür ki deyerler özgedür cân</li>
<li>Bi'llah bu yaman mıdur ki hâlâ, Emvâta söz ile verdün ihyâ</li>
<li>Mecnûn ile Leylîni kılub yâd, Ervâhlarını eyledün şâd <br>
	<i><b>Bu beyân-ı özr-i te'lîf-i kitâbdur ve Tarîh-i zamân-ı feth-i bâbdur</b></i></li>
<li>Ey kilk-i revende bâreka'llâh, Oldun men-i reh-neverde hem-râh</li>
<li>Min sa'y ile hâcetüm bitürdün, Bir menzile âkibet yetürdün</li>
<li>Rahmet sana kim sen etdün imdâd, Bu eski binâyı etdüm âbâd</li>
<li>Eşk ile derûnı sîm-endûd, Âh ile bîrûnı anber-âlûd</li>
<li>Mahzenleri genc-i gevher-i derd, Revzenleri menfez-i dem-i serd</li>
<li>El-kıssa müretteb oldı bir bâğ, Her lâlesi bağrı üzre bin dâğ</li>
<li>Hûn-ı ciger âb-ı cûy-bârı, Nevk-i müje ebr-i nevbahârı</li>
<li>Ol dem ki bu nüsha oldı merkûm, Leylî Mecnûn adına mersûm</li>
<li>İzhâra gelüp rümûz-ı vahdet, Vahdetde tamâm olup hikâyet</li>
<li>Târîhine düşdiler muvâfık, Bir olmağ ile ol iki âşık <br>
	<i><b>Bu erbâb-ı vefâdan tevakku'-i kabûl-i ma'zeretdür ve Ashâb-ı zekâdan temennâ-yı duâ-yı mağfiretdür</b></i></li>
<li>İnsâf ver ey hasûd insâf, Ta'n etme ki cevherün değül sâf</li>
<li>Ahvâlümi gör harâb ü muztarr, Endûh-ı zemâneden mükedder</li>
<li>Söz dâiresi değül bu ahvâl, İnsâf mana ki olmazem lâl</li>
<li>Menden tama' etme fikr-i sâib, Ahvâlümedür sözüm münâsib</li>
<li>Azdur deme cevherüm safâsın, Bir sor ki ne verdiler bahâsın</li>
<li>Bi'llah ger olaydı bir hırîdâr, Min genc-i nihân kılurdum izhâr</li>
<li>Fi'lcümle bu hem ki oldı mastûr, Bir şevk ile zevkden değül dûr</li>
<li>Ayb-ı hüner ihtiyâr kılma, Şi'rüm hasedin şiâr kılma</li>
<li>Bîhûde yeter taarruz eyle, Ger kâdir isen cevâb söyle</li>
<li>Terk eyle taarruz u inâdı, Kim vâdî-i cehldür bu vâdî</li>
<li>Dem hayr sözinden ur demâdem, V'er hayr demezsen ebsem ebsem</li>

</ol>

</div>
<div class="footer">
<a href="../menu.html">içerik</a> | <a href="../iletisim.html">iletişim</a>
</div>

</body>
</html>
<!-- Google tag (gtag.js) -->
<script async="" src="https://www.googletagmanager.com/gtag/js?id=G-XB6M7JR5GW"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-XB6M7JR5GW');
</script>
