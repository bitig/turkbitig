<!DOCTYPE html>

<html lang="tr-TR">
<head>
<meta content="text/html; charset=utf-8" http-equiv="content-type"/>
<meta content="width=device-width, initial-scale=1.0" name="viewport"/>
<link href="../style.css" rel="stylesheet" type="text/css"/>
<link href="../favicon.ico" rel="shortcut icon" type="image/png"/>
<title>Leyla ile Mecnun</title>
</head>
<body>
<div class="header">
<div class="twitter"><a href="https://twitter.com/turkbitigcom" target="_blank">@twitter-𝕏</a></div>
<div><a href="../"><img alt="Türk Bitig" height="39" src="../logo.png" width="204"/></a></div>
</div>

<div class="sitenav">

<div class="tabs">
<a class="bas" href="../">BAŞ</a>
<a class="parent" href="./">Leyla ile Mecnun</a>
</div>

<div class="nav">
<a href="./">Hamdullah</a>
<a class="this">Fuzuli Metni</a>
</div>

</div>

<div class="content">

<h2>Leyla ile Mecnun - Fuzuli</h2>

<ol>
<p><i><b>Bu Hazret-i İzzetden izhâr-ı hamd ileistimdâd-ı husûl-i metâlibdürveÂsâr-ı şükr ile istid’â-yı setr-iMeâyibdür</b></i></p>
<li>Elhamdü li-vâhib’il-mekârim <br>Ve’ş-şükrü li-sahibi’l-merâhim</li>
<li>Veh’ve’l-ezeliyyü fi’l-bidâye <br>Veh’ve’l-ebediyyü fi’n-nihâye</li>
<li>Kad şâa bi-sun‘ihi beyâneh <br>Mâ a’zamu fi’l-bakâi şâneh</li>
<li>Sübhânallah zihî hudâvend <br>Bî-şibh u şerîk u misl u mânend</li>
<li>Meşşâta-i nev arûs-i âlem <br>Gevher-keş-i silk-i nesl-i Âdem</li>
<li>Sarrâf-ı cevâhir-i hakâyık <br>Keşşâf-ı gavâmız-ı dekâyık</li>
<li>Peydâ-kon-i her nihan ki bâşed <br>Pinhân-kon-i her iyan ki bâşed</li>
<li>Mi‘mâr-ı binâ-yı âferîniş <br>Sîr-âb-kon-i riyâz-ı bîniş</li>
<li>Yâ Rab mededî ki derd-mendem <br>Aşüfte vü zâr ü müst-mendem</li>
<li>Ez feyz-i huner haber ne-dârem <br>Cuz bî-hunerî huner ne-dârem</li>
<li>Şugl-i acebî girifteem pîş <br>Pîş u pes-i û tamâm teşvîş</li>
<li>Sengîst be-râhem uftâde <br>Bahrîst merâ hirâs dâde</li>
<li>Tevfîk-i toem eger ne-bâşed <br>V’er lutf-ı to râhber ne-bâşed</li>
<li>Muşkil ki der in girîve-i teng <br>La‘lî beder ârem ez dil-i seng</li>
<li>Muşkil ki mûrad ruh numâyed <br>Zin bahr durî be-destem âred</li>
<li>An kon ki dilem furûğ- gîred <br>Levham rakam-ı safâ pezîred</li>
<li>Âyîne-i hâtıram şeved pâk <br>Rûşen gerded çerâğ-ı idrâk</li>
<li>Kufl-i der-i ârzû bitâbem <br>Her çîz taleb konem biyâbem</li>
<li>Bahşed be-riyâz-ı devletem âb <br>Ebr-i kerem-i Rasûl u ashâb <br><i><b>Bu şükûfe-i gül-zâr-ı tevhîddür ve Nev bâve-i bûstân-ı temcîddür</b></i></li>
<li>Ey mûnis-i ehl-i zevk yâdun <br>Ebvâb-ı emel kilîdi adun</li>
<li>Ey genc-i atâ tılısmı ismün <br>Sen genc-i nihân cihaân tılısmun</li>
<li>Ey cûd-ı vücûdı kevne vâhib <br>Zâtı kimi i‘tirâfı vâcib</li>
<li>Ey silsile-i vücûda nâzım <br>Rezzâk-ı erâzil ü eâzım</li>
<li>Ey perde-keş-i rümûz-ı mübhem <br>Müstahfız-ı intizâm-ı âlem</li>
<li>Ey mûnis-i hâtır-ı perîşân <br>Bî-cân olana mahabbetün cân</li>
<li>Ey nakş-tırâz-ı safha-i hâk <br>Sâhib-rakam-ı hutût-ı eflâk</li>
<li>Ey muhtesib-i cihât-ı erkân <br>Kân-ı güher-i vücûb ü imkân</li>
<li>Ey mebde-i feyz-i âferîniş <br>Senden rûşen çerâğ-ı bîniş</li>
<li>Ey perde-i mâsivâ nikâbun <br>Senden özge senün hicâbun</li>
<li>Ey sırr-ı vücûdun emr-i ma‘lûm <br>Mevcûd hemîn sen özge ma‘dûm</li>
<li>Ey yeddi gül ü tokuz gülistân <br>Feyz-i keremünle sebz ü handân</li>
<li>Ey varı yoh eyleyen yohı var <br>Yoh varlığunda zann ü inkâr</li>
<li>Ey şâhid-i gayb perde-dârı <br>Fikrün güli ma‘rifet bahârı</li>
<li>Ey âleme feyz-i cûd senden <br>Halka şeref-i vücûd senden</li>
<li>Ey cümle cihân sana rızâ-cû <br>Senden hâlî senünle memlû</li>
<li>Ey şem‘-i ezel fetîle-sûzı <br>Bezm-i ebed encümen-fürûzı</li>
<li>Ey şirk ü şerîkden münezzeh <br>Sırr-ı ezel ü ebedden âgeh</li>
<li>Ey bâr-ı Hudâ-yı âlem-ârây <br>Tahsîn işüne hemîn ola rây</li>
<li>Ahsent zihî hakîm-i kâmil <br>Ne şükr ola sun‘una mukâbil</li>
<li>Fıtrat rakamın çeken zamanda <br>Hakkâ ki bu emr-i kün fe kânda</li>
<li>Hükm etdün kim ne ola ahvâl <br>Ne vaz‘ ile çizgine meh ü sâl</li>
<li>Devrân ne zamanda ola âhir <br>Her devrinde ne ola zâhir</li>
<li>Nişe ola ferd-i nesl-i Âdem <br>Her ferdi anun ne ede her dem</li>
<li>Eşyâya çoh etmezem tehayyür <br>Senden yanadur hemîn tefekkür</li>
<li>Eşyâ aceb olmaz olsa zâhir <br>Kim var senün kimi muzâhir</li>
<li>Ammâ çü sana kadîmdür zât <br>İdrâk sana yeter mi heyhât</li>
<li>İdrâkümüze kemâl-i hayret <br>Tevhîdüne besdürür delâlet</li>
<li>Endîşe-i zât kılmak olmaz <br>Bilmek bu yeter ki bilmek olmaz</li>
<li>Ol dem ki urup binâ-yı muhkem <br>Çekdün rakam-ı nizâm-ı âlem</li>
<li>Hakkâ ki hoş intizâm verdün <br>Ârâyişini tamâm verdün</li>
<li>Etdün gereğin ger az ger çoh <br>Bir nesne gereklü yoh ki ol yoh</li>
<li>Bir nev’ ile eyledün müheyyâ <br>Kim geldi kusûrdan müberrâ</li>
<li>Eşyâda egerçi râz çohdur <br>Ol kim ola râzun anda yohdur</li>
<li>Eşyâ nişe senden olsun âgâh <br>El kudretu ve’l-bekâu li’llâh <br><i><b>Bu münâcât deryâsından bir cevherdür ve Tazarru‘ ma‘deninden bir gevherdür</b></i></li>
<li>Yâ Rab kerem et ki hâr ü zârem <br>Dergâha besî ümîd-vârem</li>
<li>Toprağ idüm eyledün bir insân <br>Müstevcib-i akl ü kâbil-i cân</li>
<li>Ger cân ise hâk-i dergehündür <br>V’er akl ise sâlik-i rehündür</li>
<li>Men gülşen-i cân içinde hârem <br>Âyîne-i akla bir gubârem</li>
<li>Nem var ki lâf edem özümden <br>Mahv eyle meni menüm gözümden</li>
<li>Ol gün ki yoh idi mende kudret <br>Kıldun mana gaybetümde şefkat</li>
<li>Cân verdün ü sâhib-i dil etdün <br>İdrâk-i umûra kâbil etdün</li>
<li>Ger safha-ı sûrete misâlüm <br>Çekmezdi kazâ n’olurdı hâlüm</li>
<li>Hâlâ ki havâlegâh-ı cûdem <br>Makbûl-ı saâdet-i vücûdem</li>
<li>Yüz şükr ki yoh sana hilâfum <br>İnsâfum var ü i‘tirâfum</li>
<li>Eyle değülem ki bu arada <br>Sedd ola sülûküm i‘tikâda</li>
<li>Her lahza akîdem ola zâil <br>Tevhîdüne isteyem delâil</li>
<li>Râh-i talebünde bî-karârem <br>Ammâ talebümde şermsârem</li>
<li>Doğrı yola getmedüm ne hâsıl <br>Bir menzile yetmedüm ne hâsıl</li>
<li>Bu arsada her eser ki gördüm <br>Sensen dedüm ol eser yöğürdüm</li>
<li>Çün verdi hayâl ana ham ü pîç <br>Men münfail oldum ol eser hîç</li>
<li>Men akldan isterem delâlet <br>Aklum mana gösterür dalâlet</li>
<li>Tahkîk yolında akl n’etsün <br>A‘mâ vü garîb handa getsün</li>
<li>Tevfîk edersen meger refîkum <br>Tâ sehl ola şiddet-i tarîkum</li>
<li>Gör hırsumı isteğünce ver kâm <br>Senden ikbâl ü menden ikdâm</li>
<li>İlmünde ıyandur i‘tikâdum <br>Sensen senden hemîn murâdum</li>
<li>Dünyâ nedür ü taallukâtı <br>Endîşe-i mevtdür hayâtı</li>
<li>Ammâ demezem yamandur ol hem <br>Ser-menzil-i imtihandur ol hem</li>
<li>Bi’llâh ki bu dil-firîb menzil <br>Eyle mana verdi râhat-i dil</li>
<li>Kim eski makâmumı unutdum <br>Sandum vatanum makâm dutdum</li>
<li>Müşkil gelür imdi terkin etmek <br>Bir özge makâma dahi getmek</li>
<li>Men beyle kılurdum i‘tibârı <br>Kim munda olur gönül karârı</li>
<li>Mundan özge makâm olmaz <br>Zevki bu yerün tamâm olmaz</li>
<li>Ammâ çü senündürür bu güftâr <br>Kim dünyeden özge âhiret var</li>
<li>Oldur ki makâm-ı câvidândur <br>Kâm-ı dil ü râhat-ı revândur</li>
<li>Güftâruna i‘tikâd kıldum <br>Ol yahşırağ olduğını bildüm</li>
<li>Bildüm ki budur senün murâdun <br>Kim ehl-i kemâl ola ibâdun</li>
<li>Munda yete rütbe-i kemâle <br>Anda yete devlet-i visâle</li>
<li>Farz oldı bu azmi cezm kılmak <br>Mi‘râc-ı kemâle azm kılmak</li>
<li>Bu râhdan etmek olmaz ikrâh <br>Hoş râhdürür sana geden râh</li>
<li>Evvelde çü lutfun oldı ma‘lûm <br>Âhir günde hem etme mahrûm</li>
<li>Çün yâd-ı visâl edüp revânum <br>Azm-i reh-i kurbün ede cânum</li>
<li>Ol lahza hem etme şefkatün kem <br>Tevfîki refîkum eyle bir dem</li>
<li>Çün akl ile dil emânetündür <br>Mende eser-i inâyetündür</li>
<li>Munları menümle zâr kılma <br>Bir niçe azîzi hâr kılma</li>
<li>Tâ kim bu makâmı terk edende <br>Senden yana azm edüp gedende</li>
<li>Menden âzürde getmesünler <br>Dergâha şikâyet etmesünler</li>
<li>Şûm olmasun anlara visâlüm <br>Olmasun olardan infiâlüm <br><i><b>Bu kasîde Hazret-i Bârî Şânındadur</b></i></li>
<li>Âferîn ey sâni‘-i ten-perver-i cân-âferîn <br>Hâliku’l-eşyâ İlâhu’l-halk Rabbu’l-âlemîn</li>
<li>Mübdi’-i âsâr-ı kudret akd-peyvend-i vücûd <br>Zâbit-i erkân-ı fıtrat nakş-bend-i mâ’ ü tîn</li>
<li>Ey semûm-ı satvetün te’sîri nîrân-ı cahîm <br>V’ey sehâb-ı rahmetün sîr-âbı Firdevs-i berîn</li>
<li>Kudretün gül-zârına bir sebze Sidrü’l-müntehâ <br>Hikmetün şem‘ine bir pervâne Cibrîl-i emîn</li>
<li>Sun‘un eyvânında bir kandîldür nüh âsmân <br>San‘atun dîbâcesinden bir varak rûy-i zemîn</li>
<li>Dergeh-i ta‘zîm ü tekrîmünden âlem kâm-cûy <br>Hırmen-i ihsân ü eltâfundan âdem hûşe-çîn</li>
<li>Arsa-i idrâk-i fevz-i re’fetün dârül-emân <br>Rişte-i ümmîd-i feyz-i rahmetün hablü’l-metîn</li>
<li>Hâkdan her zerre te’yîdünle bir cism-i latîf <br>Âbdan her katra tevfîkünle bir dürr-i semîn</li>
<li>Ol amîmü’l-feyz mün’imsen ki feyz-i şâmilün <br>Rızk taksîminde kılmaz imtiyâz-ı küfr ü dîn</li>
<li>Vâdî-i derkündedür ser-geşte fehm-i tünd-seyr <br>Mülk-i tevhîdündedür mahsûr akl-ı dûr-bîn</li>
<li>İlm-i irfânunda her kim bir yakîn bulmuş velî <br>Hîç şek yohdur kim ol idrâki hasr etmez yakîn</li>
<li>İktizâ-yı hikmetün izhâr-ı kudret kılmağa <br>İhtilâf-ı tab‘ ile ezdâdı etmiş hem-nişîn</li>
<li>Hâdisât-ı ihtilâf-ı devrden görmez halel <br>Kime kim ma‘mûre-i hıfzun olur hısn-ı hasîn</li>
<li>Hîç kim cürm ile dergâhundan olmaz nâ-ümîd <br>Senden ister kâm eger rüsvâ vü ger halvet-nişîn</li>
<li>Sensen izhâr eyleyen ma‘şûka âşık şevkini <br>Âşıkı sensen kılan ma‘şûk şevkiyle hazîn</li>
<li>Neş’e-i aşkunladur Mecnûn sürûdı sûznâk <br>Pertev-i hüsnünledür Leylî cemâli nâzenîn</li>
<li>Pâdişâhâ iktizâ-yı hikmetün tenbîh edüp <br>Gerçi havrâ ravza-i tâ‘âta konmışdır rehîn</li>
<li>Tâ‘atun eyler Fuzûlî tâkat oldukça velî <br>Hırs ile ne ravza-i Rıdvan diler ne hûr-i ‘în</li>
<li>Hûr-i ‘în ü ravza-i Rıdvan havâyîlikdürür <br>Nefsden geçmişdür ol senden rızâ ister hemîn <br><i><b>Bu vâcibü’l-vücûd isbâtına bürhân-ı kâtı‘dur ve Bekâ-i sâir-i mevcûdâta delîl-i mâni‘dür.</b></i></li>
<li>Etmek gerek ehl-i feyz ü bîniş <br>Tahkîk-i vücûd-ı âferîniş</li>
<li>Bilmek gerek anı kim cevâhir <br>Ne genc-i nihândan oldı zâhir</li>
<li>Ne dâiredür bu devr-i eflâk <br>Ne zâbıtadur bu merkez-i hâk</li>
<li>Cisme arazı kim etdi kâim <br>Nâra neden oldı nûr lâzım</li>
<li>Her hilkate gerçi bir sebep var <br>Âyâ sebebi kim etdi izhâr</li>
<li>Ger kâf ile nûndan oldı âlem <br>Âyâ neden oldı kâf ü nûn hem</li>
<li>Bî-hûde değül bu kâr-hâne <br>Bî-fâide gerdiş-i zemâne</li>
<li>Hâşâ ki bu turfe nakş-ı garrâ <br>Nakkâşından ola müberrâ</li>
<li>Hâşâ ki bu bârgâh-ı âli <br>Bir dem eyesinden ola hâlî</li>
<li>Fikr eyle vü gör nedür bu üslûb <br>Ne sâni‘edür bu sun‘ mensûb</li>
<li>Her zerre-i zâhirün zuhûrı <br>Bir özgeye bağludur zarûrî</li>
<li>Ger gâyete eylesen teemmül <br>Zâhir olur anda mazhar-ı kül</li>
<li>Versen özüne fenâ-yı mutlak <br>İsbât olur ol fenâ ile Hak</li>
<li>Ger var ise ma‘rifet mezâkı <br>Fânî sana bes delîl-i bâkî</li>
<li>Hakkâ ki hemîn vücûd birdür <br>Bir zâta vücûd münhasırdur</li>
<li>Aksidür anun vücûd-i ağyâr <br>Ma‘nîde yoh i‘tibâr ile var</li>
<li>Var olanı halk yoh sanurlar <br>Yoh varlığına aldanurlar</li>
<li>Yohdur bu vücûdun i‘tibârı <br>Hak âyînedür cihân gubârı</li>
<li>Ey akl edeb riâyet eyle <br>Bu bilmek ile kifâyet eyle</li>
<li>Tahkîk-i sıfâta kâni‘ olgıl <br>Endîşe-i zâta mâni‘ olgıl</li>
<li>Ol perdeye kimse râh bulmaz <br>Tahkîk bil anı bilmek olmaz</li>
<li>Ger yetse idi bu sırra idrâk <br>Demezdi Resûl mâ arefnâk</li>
<li>Halk oldı bu bahr-ı hayrete gark <br>Tâ halkdan ola Hâlika fark</li>
<li>Her rişte ki Hak ıyân edüpdür <br>Ser-riştesini nihân edüpdür</li>
<li>Bir kimse eğer olaydı âgâh <br>Kim halkı nişe yaradur Allâh</li>
<li>Mümkin ki irâdetiyle ol hem <br>Halk edebileydi özge âlem</li>
<li>Vermez çü kemâl-i hikmet-i Hak <br>Tahkîk-i rümûza râh-ı mutlak</li>
<li>Fâş oldı ki sırr-ı Hak nihândur <br>Âlemde nişânı bî-nişândur <br><i><b>Bu izhâr-ı i‘tirâf-ı cehâletdür ve İkrâr-ı isrâf-ı ma‘siyetdür</b></i></li>
<li>Ey hikmete bahmayan nazarsuz <br>Ahvâl-i zemâneden habersüz</li>
<li>Ta‘n etme ki çerh bî-vefâdur <br>Dâim işi cevr ile cefâdur</li>
<li>Şerh eyle mana ki çerh n’etdi <br>Andan ne cefâ zuhûra yetdi</li>
<li>Nen var idi kim elünden aldı <br>Ne mertebeden aşağa saldı</li>
<li>Devrâna getürdi mihr ü mâhı <br>Anc’etdi sipîdi vü siyâhı</li>
<li>Geh âteşe zecr-i âb verdi <br>Geh bâda gam-ı türâb verdi</li>
<li>Şem‘-i emelün münevver etdi <br>Her ne diledün müyesser etdi</li>
<li>Kıldı seni hîçden bir âdem <br>Esbâb-ı tena‘‘umun ferâhem</li>
<li>Çerhun hod işi senünle böyle <br>Sen n’eyledün anun ile söyle</li>
<li>Her dem anı bî-vefâ ohursen <br>Dönsün deyü min duâ ohursen</li>
<li>Çün ol sana kıldı mihr-bânlığ <br>Yahşılığa eyleme yamanlığ</li>
<li>Ey rûh ki câm-ı cehl edüp nûş <br>Hubb-i vatan eyledün ferâmûş</li>
<li>Kim saldı seni bu teng râha <br>Handan düşdün bu dâm-gâha</li>
<li>Sen terk kılup adem diyârın <br>Buldukda vücûd-ı i‘tibârın</li>
<li>Kılmışdı senünle hikmetullâh <br>Ecnâs-ı havâs u aklı hem-râh</li>
<li>Tâ âleme geldüğün zamanda <br>Bâzâr-ı tereddüd-i cihânda</li>
<li>Sermâyeleründen edesen sûd <br>Ol sûd nedür rızâ-yı ma’bûd</li>
<li>Hâlâ ki hasâret oldı vâki‘ <br>Sermâyelerün tamâm zâyi‘</li>
<li>Hayrân ü mükedder ü tehî-dest <br>Ahvâli harâb ü rütbesi pest</li>
<li>Dönsen yine geldüğün makâma <br>Kâbil mi düşersen ihtirâma</li>
<li>Elbetde zelil ü hâr olursen <br>Bu fi‘l ile şerm-sâr olursen</li>
<li>Ey nefs-perest ü cism-perver <br>Olma gam-ı hırs ile mükedder</li>
<li>Cehd ile azâb-ı gûr yığma <br>Sa‘y eyle metâ-ı mûr yığma</li>
<li>Alma ele sâgar-ı mey-i nâb <br>Kim garka eder seni bu gird-âb</li>
<li>Olma nigerân-ı sebze-i beng <br>K’âyîne-i dînüne salur jeng</li>
<li>Def kimi gögüsde lehv koyma <br>Ney kimi hevâ-yı nefse uyma</li>
<li>Dâmân-ı tarîk-i şer‘ dutgıl <br>Her ne ki hilâf-ı şer‘ unutgıl</li>
<li>Tahkîk-i vesîle-i vusûl et <br>Taklîd-i şerîat-i Resûl et <br><i><b>Bu ser-defter-i enbiyânın evsâfından bir varakdur ve Server-i asfiyânun gül-zâr-ı eltâfından bir tabakdur</b></i></li>
<li>Ey pâdişeh-i serîr-i levlâk <br>Maksûd-ı vücûd-ı hâk ü eflâk</li>
<li>Olmış eflâk hâk-i râhun <br>Çekmiş eflâke hâk câhun</li>
<li>Ey râkım-ı nüsha-i meânî <br>Ma’mûre-i ilm-i dîne bânî</li>
<li>Şâhenşeh-i mesned-i risâlet <br>Ressâm-ı kavâid-i adâlet</li>
<li>Ey arş-nevâz ü ferş-perver <br>Defterdâr-ı hisâb-ı mahşer</li>
<li>Ser-defter-i enbiyâ-yı mürsel <br>Anlara hem âhir ü hem evvel</li>
<li>Ey vâzı‘-ı ıstılâh-ı îmân <br>Hakdan sebeb-i nüzûl-i Fürkân</li>
<li>Sensen sultân ü gayr haylün <br>Senden özge senün tufeylün</li>
<li>Ey halvet-i kudse şem‘-i mahfil <br>Cibrîl teredüdine menzil</li>
<li>Hak emri senünle halka cârî <br>Kavlünle ol emrün i‘tibârı</li>
<li>Ey kıble-nümâ-yı ehl-i tâat <br>Gencîne-i gevher-i şefâat</li>
<li>Tâc-ı ser-i arş hâk-i pâyun <br>Şem‘-i şeb-i Kadr nûr-ı râyun</li>
<li>Ey vâsıta-i nizâm-ı âlem <br>Dîvân-ı Haka vezîr-i a‘zam</li>
<li>İrfân-ı sıfât u zâta ârif <br>Keyfiyyet-i kâinâta vâkıf</li>
<li>Ey zâtun içün beşer vücûdı <br>Âdemde sana melek sücûdı</li>
<li>Yâsin sadef-i dür-i sıfâtun <br>Tâhâ gül-i bûstân-ı zâtun</li>
<li>Ey mekteb-i dânişe muallim <br>Mahrûse-i hükm-i şer‘e hâkim</li>
<li>Dergâhuna enbiyâ rücûı <br>Ta‘zîmüne âsman rükûı</li>
<li>Tahsin sana ey huceste-fercâm <br>Kim vaz‘ kılup tarîk-ı İslâm</li>
<li>Keyfiyyet-i hâli rûşen etdün <br>Hayr ü şer işin muayyen etdün</li>
<li>Ahvâl-i evâmir ü nevâhî <br>Ma‘lûm etdün bize ke-mâhî</li>
<li>Sen bildürdün ki kimdür Allâh <br>Sensüz kim olurdı andan âgâh</li>
<li>Güm-râhları tarîka saldun <br>Üftâdelerün elini aldun</li>
<li>Fâş oldı nasîhatün cihâna <br>Sen koymadun ortada behâne</li>
<li>Ammâ bize yohdur ol saâdet <br>Kim hıfz-ı tarîkun ola âdet</li>
<li>İhmâl ederüz itâatünde <br>Taksîr edâ-yı hidmetünde</li>
<li>Her niçe ki hâr ü şerm-sâruz <br>Bu cürm ile hem ümîd-vâruz</li>
<li>Kim feyz-i avâtıf-ı amîmün <br>Şad eyleye gönlin ehl-i bîmün</li>
<li>Âsîlerün olasen penâhı <br>Nevmîdlerün ümîd-gâhı</li>
<li>Sensen çü şefî‘-i her meâsî <br>Ne gam eğer olsa kimse âsî</li>
<li>Ger bende ola tamâm-ı tâat <br>İzhâr neden bulur şefâ‘at</li>
<li>Sensen bu serîr pâdişâhı <br>Bu mülkde olanun penâhı</li>
<li>Her asrda bir nebî zuhûrı <br>Her devrede bir resûl nûrı</li>
<li>Fıtrat yolını müzeyyen etdi <br>Yüz min şem‘ ile rûşen etdi</li>
<li>Tâ gelmeğe rûşen ola râhun <br>Budur reh ü resmi pâdişâhun</li>
<li>Hâb-ı adem içre şah-ı âlem <br>Görmişdi vücûdını mukaddem</li>
<li>Kim lem‘a-i nûrdan bir efser <br>Geymiş vermiş özine zîver</li>
<li>Bîdâr olanda ol yuhudan <br>Getmişdi karârı ârzûdan</li>
<li>Çün istedi ol menâma ta‘bîr <br>Senden ana müjde verdi takdîr</li>
<li>Dünyâya peyâm-ı feyz-i nûrun <br>Tenbîh-i saâdet-i zuhûrun</li>
<li>Halka verüp intizâr-ı makdem <br>Ol dem geldi ki geldi Âdem</li>
<li>Dünyâ talebünde oldı kâim <br>Devr ile seni dilerdi dâim</li>
<li>Bir bir yetüp özge enbiyâya <br>Mi‘râca çıhardı pâye pâye</li>
<li>Gezmezdi senünle sâye hem-râh <br>Gûyâ ki nihâl-i kaddün ey mâh</li>
<li>Bu âleme vermiş idi vâye <br>Ol âleme salmış idi sâye <br><i><b>Bu şeb-i mi‘râc şânıdur ve Tulû‘-i âfitâb-ı âsmânî dâstanıdur</b></i></li>
<li>Çün feyz-i vücûdun ile ey pâk <br>Reşk-i felek oldı arsa-i hâk</li>
<li>Dîdârunı görmeği melekler <br>Pâ-bûsuna yetmeği felekler</li>
<li>Çoh eyleyüp ıztırâb peydâ <br>Allâh’dan etdiler temennâ</li>
<li>Bir yahşı zaman şereflü sâat <br>Ref‘oldı duâlara icâbet</li>
<li>Cibrîl yetüp yetürdi fermân <br>K’ey serv-i riyâz-ı ilm ü irfân</li>
<li>Ey kadri bülend pâdişeh dur <br>Lutf et şem‘-i Kadr kadrin artur</li>
<li>Hurşîdüni arşa sâye kılgıl <br>Mi‘râcı bülend-pâye kılgıl</li>
<li>Ref‘ eyle hicâb-ı mâsivânı <br>Seyr eyle mekân-ı lâmekânı</li>
<li>Müştâk-ı cemâldür melekler <br>Muhtâc-ı visâldür felekler</li>
<li>Eyvân-ı sipihrde sitâre <br>Min min göz açupdur intizâra</li>
<li>Hoş ol ki minüp Burâka hoş-hâl <br>Buldun derecât-ı izz ü ikbâl</li>
<li>Bastun ayağun bu çâr-tâka <br>Çıhtun derecât-ı nüh-revâka</li>
<li>Na‘leynüne sürdi yüz meh-i nev <br>Hurşîd ruhünden aldı pertev</li>
<li>Gösterdi Utârid ihtirâmun <br>Hat verdi ki men senün gulâmun</li>
<li>Nahîdün edüp füzûn neşâtın <br>Bezm-i tarab eyledün bisâtın</li>
<li>İkbâlün olup karîn-i hurşîd <br>Öğretdi Mesîh’e resm-i tecrîd</li>
<li>Tîğunda bulup nizâm eyyâm <br>Ta‘lîm-i şecâat aldı Behrâm</li>
<li>Bircîs’e müsâid oldı ikbâl <br>Feyz-i kademünden oldı hoş-hâl</li>
<li>Keyvân şeb-i Kadrin eyledün rûz <br>Oldun ana şem‘-i meclis-efrûz</li>
<li>Râyet sâf-ı sâbitâta çekdün <br>Ol mezraa mihr tohmın ekdün</li>
<li>Kıldun felek atlasını rengîn <br>Ol mahfile verdün özge âyîn</li>
<li>Levh u kalemi müzeyyen etdün <br>Kürsî ile arşı rûşen etdün</li>
<li>Cibrîl’i koyup Burâk’ı saldun <br>Tevhîd yolında ferd kaldun</li>
<li>Ref‘ oldı sana hicâb-ı mâbeyn <br>Nüzhet-gehün oldı kâbe kavseyn</li>
<li>Getdün oraya ki getmek olmaz <br>Yetdün oraya ki yetmek olmaz</li>
<li>Bizden Hak’a arzlar yetürdün <br>Hak’dan bize müjdeler getürdün</li>
<li>Lutf etdi sana inâyet-i Hak <br>Tevfîk-ı nefâz-ı emr-i mutlak</li>
<li>Hem mahzen-i ma‘rifet kilîdi <br>Hem ni‘met-i merhamet ümîdi</li>
<li>Deryâda olup ganî güherden <br>Zevk ile dönende ol seferden</li>
<li>Germ idi henüz hâb-gâhun <br>Cünbişde gubâr-ı hâk-i râhun</li>
<li>İnsâf hemîn ola siyâhat <br>Beyle sefer ile istirâhat</li>
<li>Oldı sana munca feyz hâsıl <br>Bu vâkıadan zemâne gâfil</li>
<li>Gâfilleri eyledün haberdâr <br>Esrâr-ı nihânı etdün izhâr</li>
<li>Açdun der-i iltifât u in‘âm <br>Verdün gereğince her kime kâm</li>
<li>Çün şefkat-i âmun oldı maksûm <br>Lutf eyle meni hem etme mahrûm</li>
<li>Bî-çâre Fuzûlîyem ki zârem <br>Züll-i güneh ile hâk-sârem</li>
<li>Tedbîrde süstem ü sebük-rây <br>Sen bir meded etmesen mana vay</li>
<li>Ey meş‘ale-i tarîk-ı târîk <br>V’ey râh-nümâ-yı râh-ı bârîk</li>
<li>İhsânunı hâdî-i tarîk et <br>Bir feyz-i nazar mana refîk et</li>
<li>K’âlâyiş-i ihtilâfdan pâk <br>Pey-revligün eyleyem tarab-nâk</li>
<li>Gül-zâr-ı vücûdum ede sîr-âb <br>Bârân-ı rızâ-yı âl ü ashâb <br><i><b>Bu Kasîde Hazret-i Muhammed Aleyhisselâm Şânındadır</b></i></li>
<li>Yâ menba‘a’l-mekârim u yâ ma‘dine’l-vefâ <br>Yâ mecma‘a’l-mahâsin u yâ mazhara’l-atâ</li>
<li>Ente’llezî bui‘ste ileynâ mubeşşiran <br>V’ahtâreke’l-ilâhu ani’l-halki v’astafâ</li>
<li>Ente’llezî tafaddalahu’l-kurbu ve’l-kabûl <br>V’ente’llezî tefarradahü’l-izz ü ve’l-ulâ</li>
<li>Men irtecâ bi-lutfike mâhâbe v’entefa <br>Men iktedâ bi-şer‘ike mâdâa v’ehtedâ</li>
<li>Yâ avne men tefakkadehû inde şiddetin <br>Yâ kehfe men tehassene fi’d-darri v’eltecâ</li>
<li>Îsî ne-mîresed be to der kadr u menzilet <br>Ber çerh eger nihed zi ser-i iktidâr pâ</li>
<li>Mi‘râc yâftî to vü ber Tûr şod Kelîm <br>Fark ez to tâ Kelîm zi arzest tâ semâ</li>
<li>Âb-ı to bûd k’âteş-i Nemrûd-râ nişând <br>Rûzî ki kerde bûd der âteş Halîl câ</li>
<li>İkrâr-ı kâfirîst zi şer‘-i to inhirâf <br>Burhân-ı güm-rehîst be gayr-i to iktidâ</li>
<li>Tâ munkatı‘ ne-gerded ez âsîb-i ihtilâf <br>Şod beste ber to silsile-i silk-i enbiyâ</li>
<li>Bâ enbiyâst nisbet-i zât-ı to çun elif <br>Hem ibtidâ toî be hakîkat hem intihâ</li>
<li>Takdîr cuz rizâ-yı to kârî ne-mîkoned <br>Peyveste tâat-i to edâ mîkoned kazâ</li>
<li>Ey âftâb-ı zâtuna her zerre bir nebî <br>Min şer‘ ü dîn diyârına her zerreden ziyâ</li>
<li>Sen gâyet-i vücûdsen ü özgeler tufeyl <br>Sen pâdişâh-ı mülksen ü özgeler gedâ</li>
<li>Cârûb-i gerd-i reh-güzerün bâl-i Cebreîl <br>Tâk-ı revâk-ı dergehün eyvân-ı Kibriyâ</li>
<li>Dârü’ş-şifâ-yı haşrde bîmâr-ı ma‘siyet <br>Şehd-i şefâatünden umar şerbet-i şifâ</li>
<li>Ey çâr-yâr-ı kâmilün a‘yân-ı mülk-i dîn <br>Erbâb-ı sıdk u ma‘dilet ü re’fet ü hayâ</li>
<li>Devrün bu dört fasıl ile bir mu‘tedil zamân <br>Şer‘ün bu dört rükün ile bir mu‘teber binâ</li>
<li>Yâ Mustafâ Fuzûlî-i muhtâca rahm edüp <br>İzhâr-ı iltifât ile kıl hâcetin revâ <br><i><b>Bu arz-ı adem-i kudretdür ve Özr-i fakd-i kuvvetdür</b></i></li>
<li>Ârâyiş-i sohbet eyle sâkî <br>Ver bâde mürüvvet eyle sâkî</li>
<li>Bir câm ile kıl dimâğumı ter <br>Lutf eyle bir iltifât göster</li>
<li>Gam merhalesinde kalmışam ferd <br>Ne yâr u ne hem-nişîn ne hem-derd</li>
<li>Hem-cinslerüm tamâm getmiş <br>Söz mülkinden nizâm getmiş</li>
<li>Bir bezmde sen kalupsen ü men <br>Bu bezmi gel edelüm müzeyyen</li>
<li>Sen ver bâde men eyleyem nûş <br>Men nazm ohuyam sen ana dut gûş</li>
<li>Bir devrdeem ki nazm olup hâr <br>Eş‘âr bulup kesâd-ı bâzâr</li>
<li>Ol rütbede kadr-i nazmdur dûn <br>Kim küfr ohunur kelâm-ı mevzûn</li>
<li>Bir mülkdeem ki ger yudup kan <br>Mazmûn-i ibârete çeküp cân</li>
<li>Min rişteye turfe la‘l çeksem <br>Min ravzaya nâzenîn gül eksem</li>
<li>Kılmaz ana hîç kimse nezâre <br>Derler güle hâr ü la‘le hâre</li>
<li>Ancak demezem ki hâk-i Bağdâd <br>Alâyiş-i nazmdandır âzâd</li>
<li>Yohdur bir mülk bu zamanda <br>Kim nazm revâcı ola anda</li>
<li>Ne Hind ü ne Fürs ü Horâsân <br>Ne Rûm ü Acem ne Şâm ü Şirvân</li>
<li>Olsaydı birinde bir sühan-senc <br>Elbette ıyân olurdı ol genc</li>
<li>Gencîne-i nazm gizlü kalmaz <br>Sanman güneş olsa nûr salmaz</li>
<li>Kânı niçe kim nihan dutar daş <br>Eyler anı la‘l âleme fâş</li>
<li>Hâlâ meğer iktizâ-yı devrân <br>Oldur ki ola bu genc pinhân</li>
<li>Devrân ile men nakîz-seyrem <br>Devr ehlinden meğer ki gayrem</li>
<li>Devrân ister ki hâr ola nazm <br>Bî-izzet ü i‘tibâr ola nazm</li>
<li>Men muntazıram verem revâcın <br>Bîmâr ise eyleyem ilâcın</li>
<li>Ol nefy-i kemâl-i hikmet eyler <br>Lâzım bilürem hasâret eyler</li>
<li>Ta‘mîr-i harâba tâlibem men <br>İnşâallâh gâlibem men</li>
<li>Sâkî meded et ki derd-mendem <br>Gam silsilesine pây-bendem</li>
<li>Gam def‘ine câm-ı mey devâdur <br>Tedbîr-i gam eylemek revâdur</li>
<li>Senden ne inâyet olsa vâki‘ <br>Fikr etme ki menden ola zâyi‘</li>
<li>Men bir sadefem sen ebr-i nîsân <br>Ver katra vü al dürr-i galtân</li>
<li>Sensen hurşîd ü men siyeh hâk <br>Ver âteş ü al cevher-i pâk</li>
<li>Rahm et et ki garîb ü hâk-sârem <br>Bî-mûnis ü yâr u gam-güsârem</li>
<li>Ol bir niçe hem-dem-i muvâfık <br>Ya‘nî şuarâ-yı devr-i sâbık</li>
<li>Tedrîc ile geldiler cihâna <br>Ta‘zîm ile oldılar revâne</li>
<li>Devrân oları muazzam etdi <br>Her devr birin mükerrem etdi</li>
<li>Her birine hâmî oldı bir şâh <br>Zevk-ı sühaninden oldı âgâh</li>
<li>Türk ü Arab ü Acemde eyyâm <br>Her şâire vermiş idi bir kâm</li>
<li>Şâd etmiş idi Ebî Nuvâsı <br>Hârûn Halife’nün atâsı</li>
<li>Bulmışdı safâ-yı dil Nizâmî <br>Şirvan Şâh’a düşüp girâmî</li>
<li>Olmışdı Nevâyî-i sühan-dân <br>Manzûr-ı şehenşeh-i Horâsân</li>
<li>Söz gevherine nazar salanlar <br>Gencîne verüp güher alanlar</li>
<li>Çün kalmadı kalmadı fesâhat <br>Erbâb-ı fesâhat içre râhat</li>
<li>Ol tâife çekdi hırkaya baş <br>Hâletlerin etmez oldılar fâş</li>
<li>Tâ olmaya resm-i şi‘r mefkûd <br>Ebvâb-ı fünûn-ı nazm mesdûd</li>
<li>Lâzım mana oldı hıfz-ı kânûn <br>Zabt-ı nesak-ı kelâm-ı mevzûn</li>
<li>Nâçâr dutup tarîk-i nâmûs <br>Râhatdan olup müdâm me’yûs</li>
<li>Ahdi söze üstüvâr kıldum <br>Eş‘âr demek şiâr kıldum</li>
<li>Çün halka hilâf-ı müddeâyem <br>Anlar zu‘mınca süst-râyem</li>
<li>Her söz ki gelür zuhûra menden <br>Min ta‘ne bulur her encümenden</li>
<li>Eyler hased ehli bağlayup kîn <br>Tahsîn ivâzına nefy ü nefrîn</li>
<li>Ümmîd ki ref‘ olup küdûret <br>Tağyîr-pezîr ola bu sûret</li>
<li>Ol kavm bu gülşene girende <br>Bu gülşen içinde gül derende</li>
<li>Gül tâze idi vü gonca nev-hîz <br>Depretdükçe nesîm-i gül-rîz</li>
<li>Anlar güli derdiler men-i zâr <br>Hâlâ dilerem derem has ü hâr</li>
<li>Bu bezme olar verende tezyîn <br>Mey sâf idi bezm hem nev-âyin</li>
<li>Mey sâfı olara oldı rûzî <br>Kaldı mana dâğ-ı derd sûzı</li>
<li>Bu dürde men olmışam hevâ-hâh <br>Bir neş’e verür mi bilmezem âh <br><i><b>Bu pâdişâh-ı İslâmun duâ-yı devletidür ve Kahramân-ı enâmun senâ-yı şevketidür</b></i></li>
<li>Sâkî kerem eyle câm gezdür <br>Dutma kadehi müdâm gezdür</li>
<li>Devrâna çok i‘tibâr kılma <br>Gezdür kadehi karâr kılma</li>
<li>Tök alup ele gümüş sürahî <br>Zer sâgara rûh-bahş râhı</li>
<li>Sarf eyle riâyetümde eltâf <br>Tenhâlığumı gör eyle insâf</li>
<li>Şuğlüm bu bisât içinde çohdur <br>Senden özge mededci yohdur</li>
<li>Hem-demliğüm eyle âr kılma <br>Menden nefret şiâr kılma</li>
<li>Ger bilmez isen ki men ne zâtem <br>Ne zulmet-i çeşme-i hayâtem</li>
<li>Feyz-i hünerüm şarâbdan sor <br>Sûz-ı cigerüm kebâbdan sor</li>
<li>Dutsan elini men-i fakîrün <br>Hak ola hemîşe dest-gîrün</li>
<li>Men şâir-i Mûsevî-kelâmem <br>Sâhirlere mu‘ciz-i tamâmem</li>
<li>Men sâhir-i Bâbilî-nijâdem <br>Hârûta bu işde üstâdem</li>
<li>Söz derkine sarf edüp firâset <br>Emlâkine bulmışam riyâset</li>
<li>Geh tarz-ı kasîde eylerem sâz <br>Şeh-bâzum olur bülend-pervâz</li>
<li>Geh de’b-i gazel olur şiârum <br>Ol de’be revân verür karârum</li>
<li>Geh mesnevîye olup heves-nâk <br>Ol bahrden isterem dür-i pâk</li>
<li>Her dilde ki var ehl–i râzem <br>Mecmû‘-ı fünûna aşk-bâzem</li>
<li>Bir kâr-gerem hezâr-pîşe <br>Cânlar çeküp isterem hemîşe</li>
<li>Dükkânum ola revâc-ı bâzâr <br>Her istedügin bula hırîdâr <br><i><b>Bu bir tarîk ile kesr-i nefsdür ve Mukaddime-i medh-i pâdişâh-ı asrdur</b></i></li>
<li>Sâkî ne idi bu câm-ı gül-gûn <br>Kim eyledi hâlümi diger-gûn</li>
<li>Ser-mest olubem sözüm hebâdur <br>Her lâf ki eylerem hatâdur</li>
<li>Te’sîr salup dimâğâ teşvîr <br>Teşvîr mizâcum etdi tağyîr</li>
<li>Men handan ü lâf-ı lutf-ı güftâr <br>Kim söz demeğe olam sezâ-vâr</li>
<li>Olsaydı menüm sözümde bir hâl <br>Elbette olurdum ehl-i ikbâl</li>
<li>Müstevcib-i izz ü câh olurdum <br>Şâyeste-i bârgâh olurdum</li>
<li>Makbûl düşerdüm âstâna <br>Manzûr-ı şehenşeh-i zamâna</li>
<li>Ol pâdişeh-i bülend-bîniş <br>Kim hâk-i rehidür âferîniş</li>
<li>Müstahfız-ı dîn penâh-ı İslâm <br>Mahdûm-ı zaman melâz-ı eyyâm</li>
<li>Ebr-istihsân ü berk-kîne <br>Şâhenşeh-i Mekke vü Medîne</li>
<li>Müstakdim-i hak muhill-i bâtıl <br>Sultan-ı murâd-bahş-ı âdil</li>
<li>Erbâb-ı hüner ümîd-gâhı <br>Türk ü Arab ü Acem penâhı</li>
<li>Deryâ kimi eyleyen demâdem <br>Endîşe-i kurb ü bu‘d-ı âlem</li>
<li>Lutf ile veren yahına lû’lû <br>Ebr ile yırağa gönderen su</li>
<li>Lû’lûsını eyleyen cihân-tâb <br>Leb-teşneleri dür ile sîr-âb</li>
<li>Gerdûn kimi lutf edende zâhir <br>Dâmen dâmen töken cevâhir</li>
<li>Gün kimi olanda cûdâ mazhar <br>Hırmen hırmen nisâr eden zer</li>
<li>Tugrâ-yı misâl-i Âl-i Osmân <br>Sultân-ı sipeh-şiken Süleymân</li>
<li>Yerde düşer olsa feyzi hâke <br>Ta‘n eyleye hâk ruh-ı pâke</li>
<li>Gökde nazar etse bir hümâya <br>Hurşîde salur hümây sâye</li>
<li>Ger şarka urur sinân-ı ser-keş <br>Gün kimi çıhar sipihre âteş</li>
<li>V’er garba çalarsa tîğ-i bürrân <br>Gerdûna yeter şafak kimi kan</li>
<li>Dün çerh yana nigâh kıldum <br>Nezzâre-i levh-ı mâh kıldum</li>
<li>Gördüm bu hatı ki hâme-i hûr <br>Ol levhde eylemişdi mastûr <br><i><b>Bu kasîde Hazret-i Pâdişâh şânındadur</b></i></li>
<li>Zihî kâmil ki akl-ı nükte-dân derkinde hayrândur <br>Vücud-ı bî-misâli intihâb-ı nev‘-i insândur</li>
<li>Felek bir dürc anun zât-ı şerîfi gevher-i yektâ <br>Cihân bir cism anun hükm-i revânı fi’l-mesel cândur</li>
<li>Tarîk-i tâati hem mezhebe hem millete nâfi‘ <br>Hilâf-ı meşrebi hem devlete hem dîne noksândur</li>
<li>İki kısm eylemiş küfr ile îman yeddi iklîmi <br>Anun hükmindedür ba‘zı vü ba‘zı kâfiristândur</li>
<li>Esâs-ı hükmidür ma‘nîde bir sedd-i Sikender kim <br>Anun Ye’cûcdur bir yanı vü bir yanı insândur</li>
<li>Binâ-yı kadridür ma‘nîde bir âlî imâret kim <br>Mukarnes tâk-i gerdûn ol imâretden bir eyvândur</li>
<li>Muzaffer dâimâ Sultân Süleymân Hân-ı âdil-dil <br>Ki her kim tâbi‘-i fermânı olmaz nâ-müselmândur</li>
<li>Cihân-gîrî ki gün tek mülk teshîrine azm etse <br>Muhakkar cilve-gâhı arsa-i Îrân ü Tûrândur</li>
<li>Sâhî-tab‘ u mürüvvet-pîşedür kim bahr-ı eltâfı <br>Temevvüc kılsa mevci fakr bünyâdına tûfândur</li>
<li>Kemîne kimseye kemter atâsı hâsıl-ı deryâ <br>Muhakkar meclise bezl-i hakîre behre-i kândur</li>
<li>Vücûd-ı pâki-le Hak rahmetidür âleme nâzil <br>İtâat ehline gösterdiği adl ile ihsândur</li>
<li>Süleymân bârgâhıdur yakîn heybetlü dergâhı <br>Kim anda dîvler tâbi‘ perîler bende-fermândur</li>
<li>Muazzam leşkeridür bir bulut kim düşmene andan <br>Firengîler sadâsı ra‘d toplar daşı bârandur</li>
<li>Semendi seğridende lâmi‘ olmış ahter-i sâkîb <br>Sipâhı deprenende mevce gelmiş bahr-ı ummândur</li>
<li>Seferde çekmek içün haşmet ü ikbâl esbâbın <br>Arâbe arş levhi ordusı gerdûn-ı gerdândur</li>
<li>Zamânında yetüp cem‘iyyet-i esbâba ârifler <br>Olup derhem hemîn mahbûblar zülfi perîşândur</li>
<li>Halâyık subh-tek handân olup mihr-i cemâlinden <br>Dil-i sûzân ile devrinde ancak şem‘ giryândur</li>
<li>Havâdisden mizâc-ı mülk tağyîrine imkân yoh <br>Kemâl-i adl ile tâ mülke Osmân oğlu sultândur</li>
<li>Bi-hamdi’llâh bugün havf ü hatâdan şer‘ nâmûsın <br>Bulup tevfîk-ı nusret sahlayan Sultân Süleymândur</li>
<li>Nişân-ı feyzidür ol nusret ü ikbâl kim hâlâ <br>Ne yan kim azm kılsa rehberi te’yîd-i Yezdândur</li>
<li>Dil ü cândan Fuzûlî izz ü ikbâline ol şâhun <br>Rızâ-yı Hakk içün dâim duâ-gûy ü senâ-hândur</li>
<li>Çü oldur hâmî-i İslâm vâcibdür anun medhi <br>Ne kim medhinden özge söz demiş andan peşîmândur</li>
<li>İlâhî bâkî olsun dâim insan-perver ikbâli <br>Cihân-ı fânî içre tâ binâ-yı nev‘-i insândur</li>
<li>Yâ Rab ki muzaffer ola dâim <br>Zâtiyle binâ-yı adl kâim</li>
<li>Şâyeste ana serîr ü efser <br>Âlemlere adli sâye-güster <br><i><b>Bu sebeb-i nazm-ı kitâbdur ve Bâis-i irtikâb-ı azâbdur</b></i></li>
<li>Sâkî dut elüm ki haste-hâlem <br>Gam reh-güzerinde pây-mâlem</li>
<li>Sensen men-i mübtelâya gam-hâr <br>Senden özge dahi kimüm var</li>
<li>Müşkil işe düşmişem meded kıl <br>Mey hırziyle belâmı red kıl</li>
<li>Hall eyleye gör bu müşkilâtı <br>Kemm etme kulundan iltifâtı</li>
<li>Bir gün ki mey-i Süheyl-te’sîr <br>Vermişdi mizâc-ı pâke tağyîr</li>
<li>Hem-reng-i bahâr olup hazânum <br>Dönmişdi akîke za‘ferânum</li>
<li>Cem‘ idi yanumda ittifâkî <br>Sâz ü meze vü şarâb ü sâkî</li>
<li>Peyveste lebâleb ü peyâpey <br>Nûş eyler idüm kadeh kadeh mey</li>
<li>Zevk üzre mey artururdı zevküm <br>Şevk üzre ziyâd olurdı şevküm</li>
<li>Ol bezm idi âfiyet bahârı <br>Men bülbül-i zâr ü bî-karârı</li>
<li>Bir hadde erişdi neş’e-i câm <br>Kim kalmadı ehl-i bezme ârâm</li>
<li>Esrâr-ı dil oldı âşikârâ <br>Mesdûd oluben der-i müdârâ</li>
<li>Olmışdı refîk u hem-zebânum <br>Ayîne-i tûti-i revânum</li>
<li>Bir niçe zarîf-i hıtta-i Rûm <br>Rûmî ki dedük kaziyye ma‘lûm</li>
<li>Ya‘nî ki kamu dekâyık ehli <br>Her mes’elede hakâyık ehli</li>
<li>Hem ilm feninde nükte-dânlar <br>Hem söz revişinde dür-feşânlar</li>
<li>Kim eyler idi dekâyık-i râz <br>Şeyhîden ü Ahmedîden âğâz</li>
<li>Kim söyler idi öğüp kelâmı <br>Evsâf-ı Halîlî vü Nizâmî</li>
<li>Bilmişler idi ki hüsn-i güftâr <br>Kadrüm kaderince mende hem var</li>
<li>Çün var idi mestlikde lâfum <br>Kim anlana sıdkum ü hilâfum</li>
<li>Men hasteni etdiler nişâne <br>Bir reng ile tîr-i imtihâna</li>
<li>Lutf ile dediler ey sühan-senc <br>Fâş eyle cihâna bir nihân genc</li>
<li>Leylî Mecnûn Acemde çohdur <br>Etrâkde ol fesâne yohdur</li>
<li>Takrîre getür bu dâstânı <br>Kıl tâze bu eski bûstânı</li>
<li>Bildüm bu kaziyye imtihândur <br>Zîrâ ki bu bir belâ-yı cândur</li>
<li>Sevdâsı dırâz ü bahrı kûtâh <br>Mazmûnı figân ü nâle vü âh</li>
<li>Bir bezm-i musîbet ü belâdur <br>Kim evveli gam sonı fenâdur</li>
<li>Ne bâdesine neşâtdan reng <br>Ne nağmesine ferahdan âheng</li>
<li>İdrâke verür hayâli âzâr <br>Efkârı eder melâli efgâr</li>
<li>Olsaydı teveccühi münâsib <br>Tevcîhine çoh olurdı râğıb</li>
<li>Olsaydı tasarrufında râhat <br>Çoh kâmil ana kılurdı rağbet</li>
<li>Bi’llâh ki ne hoş demiş Nizâmî <br>Bu bâbda hatm edüp kelâmı</li>
<li>Esbâb-ı sühan neşât u nâzest <br>Z’in her dü sühan behâne-sâzest</li>
<li>Meydân-ı sühan ferâh bâyed <br>Tâ tab‘ süvariî nümâyed</li>
<li>Der-germî-i rîk u sahtî-i kûh <br>Tâ çend sühan reved be-enbûh</li>
<li>Bir iş ki kılur şikâyet üstâd <br>Şâgirde olur rücûı bî-dâd</li>
<li>Gerçi bilürem bu bir sitemdür <br>Teklîfi munun gam üzre gamdur</li>
<li>Ammâ niçe etmek olur ikrâh <br>Bir vâkıadur ki düşdi nâgâh</li>
<li>Yeğdür yine özrden şürûum <br>Bu işde tevekküle rücûum</li>
<li>Ey tâb‘-ı latîf ü akl-ı vâlâ <br>İdrâk-i bülend ü nutk-ı gûyâ</li>
<li>Düşdi seferüm diyâr-ı derde <br>Kimdür mana yâr bu seferde</li>
<li>Her kimde ki vardur istitâat <br>Derd ü gam ü mihnete kanâat</li>
<li>Oldur bu müsâferetde yârum <br>Zevk ehline yohdur i‘tibârum</li>
<li>Merkeb gerek olsa azm-i râha <br>Besdür bize hâme vü siyâhe</li>
<li>V’er tûşe-i râh olursa matlûb <br>Mazmûn-ı hoş u ibâret-i hûb</li>
<li>Azm eyleyelüm teallül etmen <br>Menzil keselüm tegâfül etmen</li>
<li>Ey baht vefâsuz olma sen hem <br>Hem-râhlığ et bizümle bir dem <br><i><b>Bu saâdetlü Beg hazretlerinün medhidür</b></i></li>
<li>Ey hâme-i ser-keş ü sebük-hîz <br>Vakt oldı ki olasen güher-rîz</li>
<li>Men âcizem ü bu emr müşkil <br>İmdâd demidür olma gâfil</li>
<li>Âsâr-ı mürüvvet eyle izhâr <br>Tez depren eğer mürüvvetün var</li>
<li>Sen kıl hüneri men eyleyem ad <br>Sen çek elemi men olayum şâd</li>
<li>Çün nahl-i hadîka-i hünersen <br>Miftâh-ı hizâne-i gühersen</li>
<li>Cehd eyle çıhar cevâhir-i pâk <br>Fikr etme ki yohdur ehl-i idrâk</li>
<li>Deme ki bulup kesâdı bâzâr <br>Bulmaz bu metâımuz hırîdâr</li>
<li>Yetmez mi sana emîr-i kâmil <br>Serdâr-ı zemâne Veys-i âdil</li>
<li>Ol bahr-i atâ vü kân-ı eltâf <br>Kim şânına geldi adl ü insâf</li>
<li>Serdâr-ı muazzam ü mükerrem <br>Cânâne-i mülk ü cân-ı âlem</li>
<li>Zâtında anun hemîşe mevcûd <br>Adl ü edeb ü şecâat ü cûd</li>
<li>Adlinden eğer terâne-i çeng <br>Fâş eylese bezmde bir âheng</li>
<li>Yel şem‘e dahî taarruz etmez <br>Pervâneye şem‘ zulmi yetmez</li>
<li>Hüsn-i edeb ile eyle mu‘tâd <br>Kim nûrı yanında kılsalar yâd</li>
<li>Ol söz dilemez ki ola tekrâr <br>Tâ yetmeye sâyesine âzâr</li>
<li>Üslûb-ı şecâat içre mâhir <br>Hurşîd-sıfat cihânda zâhir</li>
<li>Hem hâs anı söylemekde hem âm <br>Hem Rûm dolu adı ile hem Şâm</li>
<li>Ger cûdına kimse olsa tâlib <br>Mümkin ola kahrı lutfa gâlib</li>
<li>Ya‘ni mana öğredüp sahâvet <br>Bir hâceti istemek ne hâcet</li>
<li>Olmış ana hâne-i emâret <br>Bu dört binâ ile imâret</li>
<li>Ey dûst-nevâz ü düşmen-endâz <br>Şâhin-reviş ü bülend-pervâz</li>
<li>Düzdüm sana turfe âşiyâne <br>Ya‘ni ebedî neşât-hâne</li>
<li>Ma‘mûr edübem binâ-yi âlî <br>Cennet sıfatı İrem misâli</li>
<li>Tâ rûz-i ebed munı makâm et <br>Bî-dağdağa işret-i müdâm et</li>
<li>Bi’llâh ki değül yaman eser bu <br>Ger ad ise müddeâ yeter bu</li>
<li>Men kim sana olmışam senâ-hân <br>Sultan Veyis’e niçük ki Selmân</li>
<li>Budur garazum ki câvidânî <br>Adun duta arsa-i cihânı</li>
<li>Tâ bâkî ola bu sebz gülşen <br>Hem men olam ehl-i zikr hem sen <br><i><b>Bu tuğrâ-yı misâl-i mahabbetdür ve Dîbâce-i dîvân-ı mihnetdür</b></i></li>
<li>Dihkân-ı hadîka-i hikâyet <br>Sarrâf-ı cevâhir-i rivâyet</li>
<li>Ma‘nî çemenine gül tikende <br>Söz riştesine güher çekende</li>
<li>Kılmış bu revişde nükte-dânlığ <br>Gül-rîzliğ ü güher-feşânlığ</li>
<li>Kim hayl-i Arabda bir cevân-merd <br>Cem‘iyyet-i izz ü câh ile ferd</li>
<li>Müstecmi‘-i cümle-i fezâil <br>Bulmışdı riyâset-i kabâil</li>
<li>Emrine Arab mutî‘ ü münkâd <br>Geh Basra makâmı gâh Bağdâd</li>
<li>Bir buk‘ada olmayup karârı <br>Gezmekde geçerdi rüzgârı</li>
<li>Her lahza ururdı ol yegâne <br>Ser-çeşmelere siyâh hâne</li>
<li>Seyr eyler idi sürüp tena‘‘um <br>Gözler üzere misâl-i merdüm</li>
<li>Evzâ‘-ı hıyâm-ı müşg-fâmı <br>Halka şeb-i Kadr tek girâmî</li>
<li>Her menzile kim güzâr ederdi <br>Sahrânı benefşe-zâr ederdi</li>
<li>Gül-zârlar içre lâle çağı <br>Benzerdi evine lâle dâğı</li>
<li>Emvâli cemî‘-i cinsden çoh <br>Ammâ bu cihânda vârisi yoh</li>
<li>Ger kılsa anı telef havâdis <br>Yoh bir halefi ki ola vâris</li>
<li>Ferzendsüz âdemî telefdür <br>Bâkî eden âdemi halefdür</li>
<li>Nesl ile olur bekâ-yı insân <br>Nazm-ı beşer ü nizâm-ı devrân</li>
<li>Cân cevherine bedeldür evlâd <br>Evlâd koyan koyar hemîn âd</li>
<li>Hoş ol ki halefden ola hoş-dil <br>Dünyâda bir oğlı ola kâbil</li>
<li>Pîrâyesi ola dest-gâha <br>Sermâyesi ola izz ü câha</li>
<li>Ah er ola bir sefîh ü ser-keş <br>Etvârı kerîh ü hulkı nâ-hoş</li>
<li>Teşnî‘ ohına olup nişâne <br>Bîzâr ola andan ata ane</li>
<li>El kıssa ol efdal-i kabâil <br>Ol pîr-i hamîdetü’l-hasâil</li>
<li>Ferzende olup hemîşe tâlib <br>Tahsîl-i bekâ-yı nesle râgıb</li>
<li>Çoh mâh-likâ sanemler aldı <br>Çoh turfe zemîne tohm saldı</li>
<li>Çoh nezrler etdi her mezâra <br>Çoh kıldı niyâz Kirdgâra</li>
<li>Te’sîr kılup figân ü âhı <br>Avn etdi inâyet-i İlâhî</li>
<li>Bir gece açıldı bâb-ı rahmet <br>Buldı eser-i duâ icâbet</li>
<li>Maksad şem‘i münevver oldı <br>Sandûk-ı emel dür ile doldı</li>
<li>Tedrîc ile kıldı kilk-i takdîr <br>Nakş-ı garazı rahimde tasvîr</li>
<li>Ber verdi nihâl-i bâğ-ı maksûd <br>Açıldı gül-i hadîka-i cûd</li>
<li>Çün va‘de erişdi doğdı bir ay <br>Hurşîd ruhıyla âlem-ârây</li>
<li>Şâd oldılar andan ata ane <br>Şükrâne verildi çoh hizâne</li>
<li>El kıssa ademden oldı peydâ <br>Bir tıfl-ı müzekker ü müzekkâ</li>
<li>Hurşîd kimi kemâle kâbil <br>İsâ kimi tıfllıkda kâmil</li>
<li>Ol dem ki bu hâk-dâna düşdi <br>Hâlini bilüp figâna düşdi</li>
<li>Âhir günine evvel eyleyüp yâd <br>Ahıtdı sirişk kıldı feryâd</li>
<li>Ya‘nî ki vücûd dâm-ı gamdur <br>Âzâdelerün yeri ademdür</li>
<li>Her kim ki esîr olur bu dâma <br>Sabr etse gerek gam-ı müdâma</li>
<li>Olmışdı zebân-ı hâli gûyâ <br>Söylerdi ki ey cefâcı dünyâ</li>
<li>Bildüm gamunı senün ki çohdur <br>Gam çekmeğe bir harîf yohdur</li>
<li>Geldüm ki olam gamun harîfi <br>Gel tecribe kıl men-i zaîfi</li>
<li>Her handa gam olsa kılma ihmâl <br>Cem‘ eyle dil-i hazînüme sal</li>
<li>Hem ver mana gam yemek kemâli <br>Hem âlemi gamdan eyle hâlî</li>
<li>Peyveste meni esîr-i gam kıl <br>Kem kılma nasîbümi kerem kıl</li>
<li>Zevk ile geçürme rûzgârum <br>Fânî olana yoh i‘tibârum</li>
<li>Ey aşk garîb-i âlem oldum <br>Âvâre-i vâdî-i gam oldum</li>
<li>Tedbîr-i gam etmek olmaz oldı <br>Geldüm gerü getmek olmaz oldı</li>
<li>Senden dilerem meded ki dâim <br>Temkînüm ola senünle kâim</li>
<li>Bir bezmde kim şarâbı kandur <br>Sâkî cellâd-ı bî-emândur</li>
<li>Bir mey mana sun ki mest ü medhûş <br>Dâim özümi kılam ferâmûş</li>
<li>Ne geldüğümi bilem cihâna <br>Ne anı ki nişedür zemâne</li>
<li>Âlem gözüme görünmeye hîç <br>Bu riştede bulmayam ham u pîç</li>
<li>Dâye anı pâk kıldı kandan <br>Kaldurdı bu tîre hâk-dandan</li>
<li>Guslin verüp âb-ı çeşm-i terden <br>Süt yerine verdi kan ciğerden</li>
<li>Akvâm u kabâili olup şâd <br>Ol nev-rese Kays koydılar ad</li>
<li>Cân ile kılurdı dâye i‘zâz <br>Esbâb-ı kemâl-i terbiyet sâz</li>
<li>Lâkin o edüp hemîşe nâle <br>Hoşnûd değüldi hîç hâle</li>
<li>A‘zâsın edüp eliyle efgâr <br>Eylerdi müdâm nâle-i zâr</li>
<li>Süt içse sanurdı kim içer kan <br>Emcek görünürdi ana peykân</li>
<li>Yoh idi firîb ile karârı <br>Yanında firîbün i‘tibârı</li>
<li>Bir gün anı gezdürürdi dâye <br>Derdini yetürmeğe devâya</li>
<li>Bir evde meğer ki bir perî-veş <br>Ol tıflı görüp besî müşevveş</li>
<li>Rahm etdi eline aldı bir dem <br>Tıfl anı görünce oldı hurrem</li>
<li>Hüsnine bahup karâr dutdı <br>Feryâd ü figânını unutdı</li>
<li>Oldukça elinde oldı handân <br>Düşdükde elinden etdi efgân</li>
<li>Mâhiyyetini çü dâye bildi <br>Ol mâhı ana enîs kıldı</li>
<li>Oldı bu dahi anunla mu‘tâd <br>Ne dâye ne ane eyledi yâd</li>
<li>Zâtında çü var idi mahabbet <br>Mahbûb görünce dutdı ülfet</li>
<li>Aşk idi ki oldı hüsne mâil <br>Hüsni ne bilürdi tıfl-ı gâfil</li>
<li>Ma‘lûm idi ehl-i hâle ol hâl <br>Kim nüsha-i aşkdur bu timsâl</li>
<li>Elbette bu tıflı zâr eder aşk <br>Âşüfte-i rûzgâr eder aşk</li>
<li>Elbette kılur bu subh te’sîr <br>Hurşîd çıhup olur cihân-gîr</li>
<li>Çün terbiyeti edip o dâye <br>Verdi eser-i tamâm ol aya</li>
<li>Gün günden edüp kemâl hâsıl <br>Ol mâh-ı nev oldı bedr-i kâmil</li>
<li>Geldükçe mey-i vefâdan eyyâm <br>Her devrede sundı ana bir câm</li>
<li>Tâ kıldı anı tamâm ser-mest <br>Tedrîc ile dâm-ı aşka pâ-best</li>
<li>Çün sür’at ile dönüp zemâne <br>On yaşına yetdi ol yegâne</li>
<li>Babasına muktezâ-yı âdet <br>Farz oldı ki anı ede sünnet</li>
<li>Cem‘ etdi ehâlî-i diyârı <br>Her sâhib-i izz ü i‘tibârı</li>
<li>Bezl eyledi ol kadar zer ü sîm <br>Kim yetdi kıyâsa fakrdan bîm</li>
<li>Halk anda görende kesret-i mâl <br>Bîm oldı ki mün‘akis ola hâl</li>
<li>Ol sâf-zamîr ü pâk-meşreb <br>Bir bezm-geh eyledi müretteb</li>
<li>Kim görmedi anı çeşm-i sâgar <br>Cemşîdden özgeye müyesser</li>
<li>İtmâma yetüp tarîk-i sünnet <br>Ta’lîm-i ulûma yetdi nevbet</li>
<li>Esbâb ana eyleyüp mürettep <br>Verdiler anunla zîb-i mektep <br><i><b>Bu bünyâd-ı binâ-yı belâdur ve Mukaddime-i elem-i ibtilâdur</b></i></li>
<li>Mektebde anunla oldı hem-dem <br>Bir niçe melek-misâl kız hem</li>
<li>Bir saf kız oturdı bir saf oğlan <br>Cem‘ oldı behişte hûr ü gılmân</li>
<li>Oğlanlara kızlar olsalar yâr <br>Aşka bulunur revâc-ı bâzâr</li>
<li>Kız nergis-i mest edüp füsûn-sâz <br>Oğlana satanda işve vü nâz</li>
<li>Oğlan niçe sabr pîşe kılsun <br>Ve sabrı hem olsa nişe kılsun</li>
<li>Ol kızlar içinde bir perî-zâd <br>Kays ile mahabbet etdi bünyâd</li>
<li>Bir turfe sanem ki akl-ı kâmil <br>Gördükde anı olurdı zâil</li>
<li>Zülfeyn-i müselseli girih-gîr <br>Cân boynına bir belâlu zencîr</li>
<li>Ebrû-yı hamı belâ-yı uşşâk <br>Hem cüft letâfet içre hem tâk</li>
<li>Her kirpüği bir hadeng-i hun-rîz <br>Peykân-ı hadengi gamze-i tîz</li>
<li>Deryâ-yı belâ cebîn-i pâki <br>Çîn cünbişi mevc-i sehm-nâki</li>
<li>Çeşm-i siyehine sürmeden âr <br>Hindûsına sürme hem giriftâr</li>
<li>Ruhsârına reng-i gâzeden neng <br>Hergiz ana gâze vermemiş reng</li>
<li>Göz merdümeğinden olsa hâlî <br>Göz merdümeği olurdı hâlî</li>
<li>La‘l ü düri gösterürdi her dem <br>Evrâk-ı gül içre ıkd-i şeb-nem</li>
<li>Ebvâb-ı tekellüm etse meftûh <br>Emvâta verürdi müjde-i rûh</li>
<li>Şimşâd-ı latîfine mürekkeb <br>Sîb-i zenah u türünc-i gabgab</li>
<li>Endâmı latîfe-i ilâhî <br>Deryâ-yı letâfet içre mâhî</li>
<li>Şehbâz bahışlu âhu gözlü <br>Şîrîn hareketlü şehd sözlü</li>
<li>Râh u revişi müdâm gamze <br>Başdan ayağa tamâm gamze</li>
<li>Ayruhsıca-şekl ü hoşça-peyker <br>Yahşice sanem güzelce dilber</li>
<li>Âlem ser-i mûyınun tufeyli <br>Mahbûbe-i âlem adı Leylî</li>
<li>Kays anı görüp helâki oldı <br>Min şevk ile derd-nâki oldı</li>
<li>Ol nâdire hem ki Kaysi gördü <br>Min zevk bulup özin itürdi</li>
<li>Gördi ki bir âfet-i zemâne <br>Misli dahi gelmemiş cihâna <br><i><b>Bu sıfat-ı Mecnûndur ve İbtidâ-yı mihnet-i füzûndur</b></i></li>
<li>Bir dilber-i serv-kadd ü gül-rûy <br>Serv-i hoş u gül-ruh u semen-bûy</li>
<li>Şîrîn lebi menşe’-i letâfet <br>Ra‘nâ kadi durduğiyle âfet</li>
<li>Evsâf-ı letâfetinde söz çoh <br>Eltâf-ı melâhatinde söz yoh</li>
<li>Şehlâ gözi nergis-pür-efsûn <br>Zîbâ kaşı nergis üzreki nûn</li>
<li>Hüsni güli lâle-i şafak-fâm <br>Zülfi hamı lâle üzreki lâm</li>
<li>Ağzı sıfatı hod etmek olmaz <br>Esrâr-ı nihâna yetmek olmaz</li>
<li>Zülfi sözi zikr-i halka-i râz <br>La‘l-i lebi âb-ı çeşme-i nâz</li>
<li>Devr-i meh-i rûyi çeşme-i nûr <br>Hâk-i kef-i pâyı sürme-i hûr</li>
<li>Bir gâyet ile şemâili hûb <br>Kim Leylî olanda ana matlûb</li>
<li>Bir gözgüye ger açup gözini <br>Gözgüde göreydi öz yüzini</li>
<li>Öz ârızına olurdı meyli <br>Kılmazdı hevâ-yı hüsn-i Leylî</li>
<li>Ol iki semen-ber ü sehî-kad <br>Bir birine oldılar mukayyed</li>
<li>Bir câmdan içdiler mey-i zevk <br>Ol iki harâb-ı bâde-i şevk</li>
<li>Girdâb-ı belâya oldılar gark <br>Kalmadı aralarında bir fark</li>
<li>Evzâ-ı muhâlif oldı yek-sân <br>Gûyâ iki tende idi bir cân</li>
<li>Her kim sorar olsa Kaysa bir râz <br>Leylîden ana gelürdi âvâz</li>
<li>Kim Leylîye kılsa bir hitâbı <br>Kays idi ana veren cevâbı</li>
<li>Eylerler idi hat-ı vefâ meşk <br>Artardı demâdem anlara aşk</li>
<li>Leylîde ohumak ıztırâbı <br>Olsa ruh-i Kays idi kitâbı</li>
<li>Meşk etmeğe Kays alsa her hat <br>Leylî kaşı idi ana ser-hat</li>
<li>Hat üzre kılurdı ol güzeller <br>Min nâz ile bahsler cedeller</li>
<li>Ammâ ne cedel kemâl-i ülfet <br>Ne bahs nihâyet-i mahabbet</li>
<li>Çün bir niçe müddet ol iki pâk <br>Evkât geçürdiler tarab-nâk</li>
<li>Aşk olduğu yerde mahfî olmaz <br>Aşk içre olan karâr bulmaz</li>
<li>Aşk âteşine budur alâmet <br>Kim baş çeke şu‘le-i melâmet</li>
<li>Hüsn âfet-i aşk olup demâdem <br>Geldükçe irâdet oldı muhkem</li>
<li>Bir gâyete yetdi neş’e-i hâl <br>Kim oldı havâs-ı akl pâ-mâl</li>
<li>Kalmadı zebâna tâb-i güftâr <br>Kim eyleyeler mahabbet izhâr</li>
<li>Keyfiyyet-i hâl kılmağa fâş <br>Gelmişdi tekellüme göz ü kaş</li>
<li>Eylerdi göziyle bu hitâbı <br>Kaşiyle verürdi ol cevâbı</li>
<li>Kaş ü göz ilen olan tekellüm <br>Hem kılmadı def‘-i zann-ı merdüm</li>
<li>Merdümden edem deme kenâre <br>Merdüm göz içindedür ne çâre</li>
<li>Hem-râz iken ol iki vefâ-dâr <br>Dem-sâz iken ol iki ciger-hâr</li>
<li>Ref‘ oldı hicâb-ı şâhid-i râz <br>Aşk oldı melâmet ile dem-sâz</li>
<li>Âşıklara gizlü kalmadı hâl <br>Ma‘lûm oldı cemî‘-i ahvâl</li>
<li>Gerd âyîne-i neşâta düşdi <br>Min-ba‘d iş ihtiyâta düşdi</li>
<li>Söyleşmeğe ol iki yegâne <br>Kalmadı sebep meğer behâne</li>
<li>Tâ olmaya râz âşikârâ <br>Devrân ile kıldılar müdârâ</li>
<li>Bir nev‘-i behâne ile her dem <br>Gönlini kılurdu Kays hurrem</li>
<li>Kasden unudurdı dersin ol zâr <br>Leylîye der idi ey vefâ-dâr</li>
<li>Hıfz-ı sebak etdi bağrumı hûn <br>Menden bilürem bilürsen efzûn</li>
<li>Men bilmedüğüm mana ohutgıl <br>Dersüm ohuyam kulağ dutgıl</li>
<li>Çün levhler üzre hat yazardı <br>Amden hatını galat yazardı</li>
<li>Ya‘nî ki hatâ tevehhüm ede <br>Ol gül açılup tebessüm ede</li>
<li>Güftâra gele ki bu galatdur <br>Terk et ki hilâf- ı resm-i hatdur</li>
<li>Ola sebeb-i tekellüm-i yâr <br>Fehm etmeye müddeânı ağyâr</li>
<li>Etfâl kılanda devr bünyâd <br>Varı bile eyleyende feryâd</li>
<li>Ol yârına arz-ı hâl ederdi <br>Özge devrin hayâl ederdi</li>
<li>Kılmazlar idi sözini ma‘lûm <br>Bilmezler idi sözine mefhûm</li>
<li>Mektebden olan zamanlar âzâd <br>Vasl içün ederdi hîle bünyâd</li>
<li>Kasd ile nihân edüp kitâbın <br>Hadden aşururdı ıztırâbın</li>
<li>Leylî yolını dutup dururdı <br>Sen gördün ola deyüp sorurdı</li>
<li>Ya‘nî bu behâne ile bir dem <br>Yârın göre ola şâd ü hurrem</li>
<li>İlm-i hata ömrin eyleyüp sarf <br>Meşk etmiş idi hemîn iki harf</li>
<li>Bir safhada lâm ü yâ mükerrer <br>Yazardı anı kılurdı ezber</li>
<li>Kim bu iki harfdür murâdum <br>Rûşen bular iledür sevâdum <br><i><b>Bu Leylîye anası itâb etdüğidür ve Bahâr-ı vasla hazân yetdüğidür</b></i></li>
<li>Çün mekr ile Kays-i bî-ser-encâm <br>Bir niçe zaman geçürdi eyyâm</li>
<li>Tedbîr ile aşk zevk vermez <br>Tedbîr diyâr-ı aşka girmez</li>
<li>Aşk ile riyâ değül muvâfık <br>Rüsvây gerek hemîşe âşık</li>
<li>Dilden dile düşdi bu fesâne <br>Fâş oldı bu mâcerâ cihâna</li>
<li>Kim kays oluben esîr-i Leylî <br>Leylî dahi salmış ana meyli</li>
<li>Tedrîc-i mesâvî ile nâgâh <br>Leylînün anası oldı âgâh</li>
<li>Odlara dutuşdı yasa batdı <br>Ol gonca-dehâna dil uzatdı</li>
<li>K’ey şûh nedür bu güft ü gûlar <br>Kılmak sana ta‘ne ayb-cûlar</li>
<li>Niçün özüne ziyân edersen <br>Yahşi adunı yaman edersen</li>
<li>Niçün sana ta‘ne ede bed-gû <br>Nâmûsa taalluk iş midür bu</li>
<li>Nâzük beden ile berg-i gülsen <br>Ammâ ne deyem igen yöğülsen</li>
<li>Lâle kimi sende lutf çohdur <br>Ammâ ne deyem yüzün açuhdur</li>
<li>Temkîni cünûna kılma tebdîl <br>Kızsen ucuz olma kadrüni bil</li>
<li>Her sûrete aks kimi bahma <br>Her gördüğüne su kimi ahma</li>
<li>Mey gerçi safâ verür dimâğa <br>Ahduğı içün düşer ayağa</li>
<li>Gözgü kimi katı yüzlü olma <br>Nergis kimi hîre gözlü olma</li>
<li>Gözden gerek olasen nihan sen <br>Tâ demek ola sana ki cânsen</li>
<li>Sen şem‘sen uymagıl hevâya <br>Kim şem‘i hevâ verür fenâya</li>
<li>Lu‘bet kimi özüni bezetme <br>Revzen kimi kûçeler gözetme</li>
<li>Sâgar kimi gezmeği harâm et <br>Nağme kimi perdede makâm et</li>
<li>Sâye kimi her yere yüz urma <br>Hiç kimse ile oturma durma</li>
<li>Sen sadesen özge ehl-i nîreng <br>Cehd eyle verilmesün sana reng</li>
<li>Derler seni aşka mübtelâsen <br>Bîgâneler ile âşinâsen</li>
<li>Sen handan ü aşk zevki handan <br>Sen handan ü dûst şevki handan</li>
<li>Oğlan aceb olmaz olsa âşık <br>Âşıklığ işi kıza ne lâyık</li>
<li>Ey iki gözüm yaman olur âr <br>Nâmûsumuzı itürme zinhâr</li>
<li>Biz âlem içinde nîk-nâmuz <br>Ma‘rûf-ı tamâm-ı hâs u âmuz</li>
<li>Ne neng ile dahi edelüm lâf <br>Biz demeyelüm sen eyle insaf</li>
<li>Dut kim sana kızmazem ben zâr <br>Menden ulu bir müdebbirün var</li>
<li>N’eylersen eğer atan eşitse <br>Kahr ile sana siyâset etse</li>
<li>Min-ba‘d gel eyle terk-i mekteb <br>Bil mektebüni hemîn ced ü eb</li>
<li>Etme kalem ile meşkden yâd <br>Sûzen dut ü nakş eyle bünyâd</li>
<li>Etfâlden eyle kat‘-ı ülfet <br>Hem-râz yeter yanunda lu‘bet</li>
<li>Büt kimi bir evde eyle menzil <br>Olma dahi her yanaya mâil</li>
<li>Ankâ kimi uzlet eyle pîşe <br>Eyle reviş eyle kim hemîşe</li>
<li>Gerçi adun ola dilde mezkûr <br>Görmek seni ola gayr-i makdûr</li>
<li>Hoş ol ki kızı hemîşe gizler <br>Hod gizlü gerek hemîşe kızlar <br><i><b>Bu inkâr ile Leylî anasına cevâb verdüğidür ve Fezâ-yı işretden çıhup serây-ı üsrete girdüğidür</b></i></li>
<li>Leylî bu itâbı çün eşitdi <br>Öz gönlinde mukarrer etdi</li>
<li>Kim şu‘bede-i sipihr-i zâlim <br>Tarh eyledi nakş-ı nâ-mülâyim</li>
<li>Eyyâm-ı visâle yetdi hicrân <br>Vakt oldı ciğerler ola büryân</li>
<li>Ammâ ne desün ne çâre kılsun <br>Tedbîr ne olduğın ne bilsün</li>
<li>Naçâr dutup tarîk-i inkâr <br>Âsâr-ı tecâhül etdi izhâr</li>
<li>Gül-zâr-ı itâba âb verdi <br>Giryân giryân cevâb verdi</li>
<li>K’ey mûnis-i rûzgârum ane <br>Dürc-i dür-i şâh-vârum ane</li>
<li>Sözler dersen ki bilmezem men <br>Mazmûnını fehm kılmazam men</li>
<li>Dersen ma‘şûk u aşk u âşık <br>Men sâde-zamîr tıfl-ı sâdık</li>
<li>Bilmem nedür ol hadîse mazmûn <br>Söyle nişe olmayam diğer-gûn</li>
<li>Aşkun kılmazdı kimse yâdın <br>Ha senden eşitdüm imdi adın</li>
<li>Bi’llâh nedür ane aşka mefhûm <br>Bu sırr-ı nihânı eyle ma‘lûm</li>
<li>Hâdî-i reh-i murâdum olgıl <br>Bu şîvede üstâdum olgıl</li>
<li>Men mektebe re’yüm ile getmen <br>Bir şugl hilâf-ı re’yün etmen</li>
<li>Hem sen dersen ki mektebe var <br>Hem dersen sen ki getme zinhâr</li>
<li>Hansı söze i‘tikâdum olsun <br>Sana nişe i‘timâdum olsun</li>
<li>Men hem değülem bu zecre kâil <br>Kim her dem olup çerâğ-ı mahfil</li>
<li>Nâ-cinsler ile hem-dem olam <br>Bir yerde mukayyed-i gam olam</li>
<li>Her dîdeden ede ede perhîz <br>Evkât geçe küdûret-âmîz</li>
<li>Peyveste muallim eyleyüp cevr <br>Gâhi sebak ohuda gehî devr</li>
<li>Bi’llâh mana hem bu idi maksûd <br>Mektebden olur mı tıfl hoşnûd</li>
<li>Ayruk bu sözi mükerrer etme <br>Lutf eyle meni mükedder etme</li>
<li>Çün ane eşitdi ol cevâbı <br>Terk etdi şikâyet ü itâbı</li>
<li>Şeksüz ana rûşen oldı k’ol meh <br>Âşıklığından değüldür âgeh</li>
<li>Bî-hûdedür ol kamu fesâne <br>Kim âşıkdur fülan fülâna</li>
<li>Çün vâkıa şek mahalli oldı <br>Ol vâkıadan teselli oldı</li>
<li>Leylî hem oturdı evde nâ-çâr <br>Döndi sadefine dürr-i şeh-vâr</li>
<li>Bir bürcde sâbit oldı ahter <br>Mahbûs-i hizâne oldı gevher</li>
<li>La‘l oldı esîr-i sîne-i seng <br>Habs oldı gül-âba şîşe-i teng</li>
<li>Gamdan tebeh oldı rûzgârı <br>Nevmîd dil-i ümîd-vârı</li>
<li>Âh eyler idi velî ne hâsıl <br>Ol yel açamazdı gonca-i dil</li>
<li>Göz yaşı tökerdi lîk ne sûd <br>Bitmezdi anunla nahl-i maksûd</li>
<li>Zülfi kimi pîç ü tâba düşdi <br>Hayrân kalup ıztırâba düşdi</li>
<li>Ağzı kimi hulkın etdi gam dar <br>Çeşmi kimi cismi oldı bî-mâr</li>
<li>Ne derdini sahlasa karârı <br>Ne şerh-i gam etse gam-güsârı</li>
<li>Fânûs-ı hayâle girdi ol şem‘ <br>Gönlini kılup hayâl ile cem‘</li>
<li>Her dem çeküp ol gam içre min âh <br>Sabr etdi zarûret ile ol mâh</li>
<li>Derd ile düzüp terâne-i gam <br>Bu bir gazeli ohurdı her dem <br><i><b>Bu gazel Leylî dilindendür</b></i></li>
<li>Felek ayırdı meni cevr ile cânânumdan <br>Hazer etmez mi aceb nâle vü efgânumdan</li>
<li>Oda yandurmasa bir şu‘le ile nüh feleği <br>Ne biter âteş-i âh-ı dil-i sûzânumdan</li>
<li>Gam-ı pinhân meni öldürdi bu hem bir gam kim <br>Gül-ruhum olmadı âgeh gam-ı pinhânumdan</li>
<li>Âh idi hem-nefesüm âh ki ol hem âhir <br>Çıhdı ikrâh kılup külbe-i ahzânumdan</li>
<li>Men ne hâcet ki kılam dâğ-ı nihânum şerhin <br>Âkıbet zâhir olur çâk-i girîbânumdan</li>
<li>Hak bilür yâr değül cân ü dilümden gâib <br>N’ola ger gâib ise dîde-i giryânumdan</li>
<li>Cân eğer çıhsa tenümden eser-i mihri ile <br>Eser-i mihri sağınman ki çıhar cânumdan</li>
<li>Lutf edüpsen meğer ey bâd bu günden beyle <br>Veresen bir haber ol serv-i hırâmânumdan</li>
<li>Ey Fuzûlî gam-ı hecr ile perîşândur hâl <br>Kimse âgâh değül hâl-i perîşânumdan <br><i><b>Tamâmî-i sühan</b></i></li>
<li>Sâkî getür ol mey-i mugânı <br>Kim unudalum gam-ı cihânı</li>
<li>Rahm eyle ki kasd-ı cân eder gam <br>Bağrum sitem ile kan eder gam</li>
<li>Kıl aklumı bâde ile zâil <br>Çerhün siteminden eyle gâfil</li>
<li>Feryâd ki çerh bî-vefâdur <br>Dâim işi cevr ile cefâdur</li>
<li>Bir âdet ile medârı yohdur <br>Devrânınun i‘tibârı yohdur</li>
<li>Ger hem-nefes etse iki yârı <br>Bir yere getürse iki zârı</li>
<li>Elbette sebep salup araya <br>Anları esîr eder belâya</li>
<li>Bi’llâh ne yamandur âşinâlığ <br>Çün vâki‘ olur yine cüdâlığ</li>
<li>Gül-zâr-ı kelâm bağ-bânı <br>Beyle bezemiş bu bûstânı</li>
<li>Kim serv-i riyâz-ı mihnet ü derd <br>Sevdâ-zede Kays-i derd-perverd</li>
<li>Her subh gederdi mektebe şâd <br>Mektebde olurdı gamdan âzâd</li>
<li>Meşk-i hat-ı hüsn-i yâr ederdi <br>Def‘-i gam-ı rûzgâr ederdi</li>
<li>Zevk ile dutup tarîk-ı sâbık <br>Âdet üzerine subh-ı sâdık</li>
<li>Geldi yine mektebe ferah-nâk <br>Tâ kim kıla zevk-ı vaslı idrâk</li>
<li>Gördi ki behişte hûr gelmez <br>Gün çıhdı henüz nûr gelmez</li>
<li>Hurşîdsüz oldı rûz tâ şeb <br>Oldı başına karanu mekteb</li>
<li>Bildi ki sipihr-i şu‘bede-bâz <br>Bir şu‘bede eyleyüpdür âğâz</li>
<li>Elbette cefâ-yı ta‘n-ı ağyâr <br>Ol gün yolına bırahdı bir hâr</li>
<li>Nevmîd olup etdi nâle bünyâd <br>Dedi nedür ey felek bu bî-dâd</li>
<li>N’etdüm sana kasd-ı cânum etdün <br>Kat‘-ı reh-i dil-sitânum etdün</li>
<li>Kesdün taleb-i garazda râhum <br>Bildür mana kim nedür günâhum</li>
<li>Evvel meni eyledün mükerrem <br>Vasl-ı sanem ile şâd ü hurrem</li>
<li>Döndün yine beyle cevr edersen <br>Ol devre nakîz devr edersen</li>
<li>Vehm eylemedün mi kim çeküp âh <br>Sûz-ı ciğer ile bir seher-gâh</li>
<li>Yanduram oda tokuz revâkun <br>Sûzın sana bildürem firâkun</li>
<li>Tedbîr kıl ey muallim-i pîr <br>Et sihr ile ol perîni teshîr</li>
<li>Ancak mana sanma yetdi bu gam <br>Kim yetdi mana yeten sana hem</li>
<li>Düş ey elif istikâmetünden <br>Şerm eyle bu kadd ü kâmetünden</li>
<li>Kaddi hevesiyle dem urursen <br>Ol getdi aceb ki sen durursen</li>
<li>Ey nûn çü nihândur ebrû-yi yâr <br>Sen dahi nazarda durma zinhâr</li>
<li>Ey mîm çü ağzı oldı gâib <br>Oldı sana hem adem münâsib</li>
<li>Olsan nola ey devât dil-teng <br>Âyîne-i hâtırun dutup jeng</li>
<li>Ol turra-i müşg-bûdan ayru <br>Hicrân kara bağrun eylemiş su</li>
<li>Ey hâme sirişk-bâr olupsen <br>Ser-geşte vü bî-karâr olupsen</li>
<li>Gûya bu gün etmemiş müyesser <br>Devrân sana dest-bûs-i dilber</li>
<li>Ey levh hatınun eyle yâdın <br>Kıl sînede nakş gam sevâdın</li>
<li>Bir niçe gün ol esîr-i hicrân <br>Mektebde gezüp kılurdı efgân</li>
<li>Her rûz figânı ile tâ şeb <br>Ta‘zîb çekerdi ehl-i mekteb</li>
<li>Şeb hem kıluben figân ü zârı <br>Eylerdi muhâtab ol nigârı</li>
<li>K’ey göz nûrı gönül sürûrı <br>Sensüz gözümün yoh oldı nûrı</li>
<li>Evvel ne idi bu âşinâlığ <br>Âhir nişe eyledün cüdâlığ</li>
<li>Evvel nişe eyledün meni mest <br>İzhâr-ı mahabbet ile pâ-best</li>
<li>. Âhir ne içün humâra saldun <br>Bu mihnet-i intizâra saldun</li>
<li>Saldun dil-i zâra nâr-ı fürkat <br>Kıldun gözümi pür-âb-ı hasret</li>
<li>Gönlüm odı kıldı yana yana <br>Âheng şafak tek âsmâna</li>
<li>Yaşum suyı oldı vara vara <br>Bir bahr ki yoh ana kenâre</li>
<li>Men istemezem bu günde hem-dem <br>Yanumdan ilet hayâlüni hem</li>
<li>Olmaya düşüp hayâlün ey meh <br>Oda yana suya bata nâgeh</li>
<li>Ser-mest-i şarâb-ı iştiyâkem <br>Medhûş-i tehayyür-i firâkem</li>
<li>Koyma gamunı menümle hem-râh <br>Fâş eylerem anı halka nâgâh</li>
<li>Ser-mestde ihtiyâr olmaz <br>Medhûşda i‘tibâr olmaz</li>
<li>Cân oldı gamun gelende ber-bâd <br>Teşvîş-i fenâdan oldum âzâd</li>
<li>Gösterdi mana gamun mezâkı <br>Ayş-ı ebedî neşât-ı bâkî</li>
<li>Ger gelse ecel menüm nem ala <br>Cân hod yohdur meğer gam ala</li>
<li>Şem‘-i şeb-i mihnet ü belâyem <br>Âşüfte-i cünbiş-i hevâyem</li>
<li>Sûz-ı dil ile tökülse yaşum <br>Tîğ-i gam ile kesilse başum</li>
<li>Cândan çıharıp hevâ-yı aşkı <br>Terk eylemezem belâ-yı aşkı</li>
<li>Bu günleri kim gam içre zârem <br>Hicrân elemiyle bî-karârem</li>
<li>Ger nâme-i ömre kilk-i takdîr <br>Gündür deyüben kılursa tahrîr</li>
<li>Eyler meni ol hisâb mağbûn <br>Kim sûret-i hâldür diğer-gûn</li>
<li>Gün şartı deyerler âftâbı <br>Bi’llâh ki bu nüktedür hisâbî</li>
<li>Her gün ki görünmez âftâbum <br>Men gün demezem budur hisâbum</li>
<li>Yoh kimse bu derd-i dilden âgâh <br>Bu derd-i dil ile neyleyem âh</li>
<li>Derdüm söze geldüğince artar <br>Oddur yel ile zebâne dartar</li>
<li>Eyyâm-ı visâli eyleyüp yâd <br>Ol haste bu şi‘ri etdi bünyâdBu gazel Mecnûn dilindendür</li>
<li>Ey hoş ol günler ki men hem-râz idüm cânân ile <br>Ni‘met-i vaslın görüp nâzın çekerdüm cân ile</li>
<li>Görmemişdi gülşen-i ayşum hazân-ı tefrika <br>Olmamışdı tîre eyyâmum şeb-i hicrân ile</li>
<li>Meh-veşümden dûstlar devrân cüdâ ister meni <br>Düşmenümdür hîç bilmen n’etmişem devrân ile</li>
<li>Yetse ger âşıklarun eflâke efgânı ne sûd <br>Yetmek olmaz mâh-veşler vaslına efgân ile</li>
<li>Yaşurup sahlardum elden dâğ-ı hicrânın eğer <br>Etmek olsaydı müdârâ dîde-i giryân ile</li>
<li>Zevkden dîbâce bağlandı kitâb-ı ömrüme <br>Koymadı devrân geçe evkâtum ol unvân ile</li>
<li>Ey Fuzûlî ahter-i bahtum müsâid olmadı <br>Kim olam bir dem mukârin ol meh-i tâbân ile</li>
<li>Söz muhtasar ol esîr-i sevdâ <br>Bir nev‘ ile oldı halka rüsvâ</li>
<li>Kim Kays iken adı oldı Mecnûn <br>Ahvâlini etdi gam diğer-gûn <br><i><b>Bu Leylîye Mecnûn güzerde mukâbil olduğıdur ve Gün mukâbelesinde hilâl-i mihri bedr-i kâmil olduğıdur</b></i></li>
<li>Bir gün ki bahâr-ı âlem-efrûz <br>Vermişdi cihâna feyz-i nevrûz</li>
<li>Salmışdı nikâb çehreden gül <br>Çekmişdi sürûd-ı nâle bülbül</li>
<li>Şeb-nem mey-i nâbı ile lâle <br>Doldurmış idi kızıl piyâle</li>
<li>Olmışdı gül ile sebze-i ter <br>Firûze-fürûz ü la‘l-perver</li>
<li>Bir niçe musâhib-i vefâ-dâr <br>Mecnûn-ı şikesteni görüp zâr</li>
<li>Her yan dediler ki ey belâ-keş <br>Gül çağıdur olmagıl müşevveş</li>
<li>Bu faslda âdemî gerek şâd <br>Endûh ü belâ vü gamdan azâd</li>
<li>Çün ebr değülsen olma giryân <br>Çün seyl değülsen etme efgân</li>
<li>Gül kimi bırahma sîneye çâk <br>Sebze kimi etme bisterün hâk</li>
<li>Ancak özüni esîr-i gam kıl <br>Lutf eyle hırâma gel kerem kıl</li>
<li>Sahrâ dutalum mey içelüm şâd <br>Endûh ile olma beyle mu‘tâd</li>
<li>Ey gonca-dehân ü serv-kâmet <br>Gül oyna zamânı kıl ferâgat</li>
<li>Pâkize vücûda hayfdur gam <br>Beyle dahi kalmaya bu âlem</li>
<li>Şâyed açıla gül-i murâdun <br>Muhkem kıl esâs-ı i‘tikâdun</li>
<li>Seyr üzre bu nevbahâr faslı <br>Şâyed bulına nigâr vaslı</li>
<li>Mecnûn-ı hazîn ayağa durdı <br>Sahrâlara seyr içün yüz urdı</li>
<li>Giryân giryân kılurdı seyrân <br>Hayrân hayrân gezerdi her yan</li>
<li>Geh sezbeye arz-ı râz ederdi <br>Geh lâleye min niyâz ederdi</li>
<li>Çeşmine sürerdi lâle dâğın <br>Âşık sağınup öpüp ayağın</li>
<li>Nergis gözine nigâh ederdi <br>Yârı gözin anup âh ederdi</li>
<li>Söylerdi benefşeye gam-ı dil <br>Kim söyleye olsa yâra vâsıl</li>
<li>Bülbüllere şerh ederdi hâlin <br>Kumrîlere mihnet ü melâlin</li>
<li>Her turfe çiçek görüp çeküp âh <br>Menzil menzil gezerdi nâgâh</li>
<li>Bir menzile düşdi reh-güzârı <br>Kim seyrde idi anda yârı</li>
<li>Bir niçe perî-ruh ile hem-dem <br>Mecnûn-ı şikesteden mukaddem</li>
<li>Leylî güzer etmiş ol fezâya <br>Salmış gül ü lâle üzre sâye</li>
<li>Bir sebzeye sebz har-geh urmış <br>Meh sahn-ı felekde hâle kurmış</li>
<li>Gonca kimi ol latîf har-gâh <br>Gül berki kimi içinde ol mâh</li>
<li>Mecnûna mukâbil oldı Leylî <br>Bahr-ı gama yetdi derd seyli</li>
<li>Leylî deme şem‘-i meclis-efrûz <br>Mecnûn deme âteş-i ciger-sûz</li>
<li>Leylî deme cennet içre bir hûr <br>Mecnûn deme zulmet içre bir nûr</li>
<li>Leylî deme evc–i hüsne bir mâh <br>Mecnûn deme mülk-i aşka bir şâh</li>
<li>Leylî deme bir yegâne-i dehr <br>Mecnûn deme bir fesâne-i şehr</li>
<li>Leylî çemen-i belâ nihâli <br>Mecnûn felek-i vefâ hilâli</li>
<li>Leylî meh-i âsmân-ı haşmet <br>Mecnûn şeh-i kişver-i melâmet</li>
<li>Leylî saf-ı ehl-i hüsn emîri <br>Mecnûn ser-i kûy-ı gam fakîri</li>
<li>Leylî işi işve vü kirişme <br>Mecnûn gözi yaşı çeşme çeşme</li>
<li>Leylî vü neşât-ı hüsn kâmı <br>Mecnûn ü belâ-yı aşk dâmı</li>
<li>Leylî vü letâfet-i dil-ârây <br>Mecnûn ü melâmet-i gam-efzây</li>
<li>Leylîde kemâl-i hüsn ile zevk <br>Mecnûnda cemâl-i Leylîye şevk</li>
<li>Leylî sadef-i hayâya bir dür <br>Mecnûna anunla min tefâhür</li>
<li>Leylîde visâl-i dûst meyli <br>Mecnûnda hem ârzû-yı Leylî</li>
<li>Ol iki sehî-kad ü semen-ber <br>Birbirine oldılar berâber</li>
<li>Fûlâda sataşdı seng-i hâre <br>Od düşdi karâr ü ihtiyâra</li>
<li>Bir sâza düzildi ol iki târ <br>Germ oldı revâc-ı nâle-i zâr</li>
<li>Ol bahtı muna neşât buldı <br>Bu gördi anı mukayyed oldı</li>
<li>Mecnûnda karâr dutmayup hûş <br>Deryâ-yı tehayyür eyledi cûş</li>
<li>Bir dem bahabilmedi ol aya <br>Düşdi yüzi üzre misl-i sâye</li>
<li>Leylî hem itürdı ihtiyârın <br>Bir dem görebilmedi nigârın</li>
<li>Hayrânlığı ol makâma yetdi <br>Kim düşdi ayakdan ussı getdi</li>
<li>Gül suyu sepüp revân yüzine <br>Leylîni getürdiler özine</li>
<li>Her yan dediler ana ki ey mâh <br>Nâgeh olur atan anan âgâh</li>
<li>Kim gayr ile âşinâ olupsen <br>Bir dilbere mübtelâ olupsen</li>
<li>Vermez bu reviş netîce-i hûb <br>Şâyeste değül sana bu üslûb</li>
<li>Yahşi nazar eylesen yamandur <br>Hem bize vü hem sana ziyandur</li>
<li>Andan götürüp bisât ü har-gâh <br>Ol mâh-likânı hâh ü nâ-hâh</li>
<li>Öz bürcine kıldılar revâne <br>Tâ olmaya vâkıf ata ane</li>
<li>Söz demediler bu mâcerâdan <br>Ne gencden ü ne ejderhâdan</li>
<li>Mecnûnı hem etdi çeşm-i hûn-bâr <br>Sular saçuben yüzine bîdâr</li>
<li>Gördi ki nigârdan nişan yoh <br>Bir cism-i füsürde var cân yoh</li>
<li>Dîvâne kalup perî gedüpdür <br>Salup anı dil beri gedüpdür</li>
<li>Çâk eyledi câme kıldı nâle <br>Hâli bedel oldı özge hâle</li>
<li>Terk etdi libâs-ı lâle-gûnı <br>Raht oldı tenine eşk-i hûnı</li>
<li>Ger mâtem içün misâl-i hâme <br>Sarmışdı başa siyeh imâme</li>
<li>Çizgindi başına dûd-ı âhı <br>Yandurdı imâme-i siyâhı</li>
<li>İkrâh ile çıhdı pîrehenden <br>Âr etdi şehîd-i gam kefenden</li>
<li>Na‘leyni bırahdı ol belâ-cû <br>Kim âşıka pây-benddür bu</li>
<li>Hem-demlere özr kıldı âğâz <br>K’ey bir niçe hem-nişîn ü hem-râz</li>
<li>Seylâb-ı hücûm-ı aşk yetdi <br>Men şîfte-hâli garka etdi</li>
<li>Olman men-i haste ile hem-dem <br>Tâ batmayasuz bu suya siz hem</li>
<li>Men reng-i melâmete boyandum <br>Sevdâ-zedeliğ odına yandum</li>
<li>Elbette bir od ki düşdi câna <br>Âhir dutuşup çeker zebâne</li>
<li>Düşvâr belâmı sehl sanman <br>Siz dahi menüm oduma yanman</li>
<li>Menden size düşmesün bir ahker <br>Çün değmedi hayr değmesün şer</li>
<li>Sevdâ siyeh etdi rûzgârum <br>Aşk aldı inân-ı ihtiyârum</li>
<li>Men bir kuşem uçdum âşiyandan <br>Men handan ü meyl-i hâne handan</li>
<li>Kılman mana ev hikâyetin çoh <br>Dahi menüm anda varmağum yoh</li>
<li>Sizden sorar olsa ata hâlüm <br>Keyfiyyet-i mihnet ü melâlüm</li>
<li>Söylen ki fenâya verdi rahtın <br>Eyyâm siyâh kıldı bahtın</li>
<li>Ey pîr-i şikeste-hâl ü nâ-şâd <br>Tanrı’yçün elümden eyleme dâd</li>
<li>Deme ki nedür bu mâcerâlar <br>Senden mana yetdi bu belâlar</li>
<li>Men bilmez idüm gam-ı cihânı <br>Teşvîş-i zemîn ü âsmânı</li>
<li>Âsûde serâçe-i ademde <br>Ne gussada idüm ü ne gamda</li>
<li>Bilmezliğ ile hem-râz idi hâlüm <br>Ne hüsn ü ne aşk idi hayâlüm</li>
<li>Sen vâsıta-i vücûdum oldun <br>Sen mâni‘-i feyz-i cûdum oldun</li>
<li>Umdun ki menümle olasen şâd <br>Derdâ ki ümîdün oldı ber-bâd</li>
<li>Men yoh olubem sen imdi var ol <br>Özge halefe ümîd-vâr ol</li>
<li>Ma‘zûr dut ey azîz ma‘zûr <br>Men kasd ile senden olmadum dûr</li>
<li>Çoh sıdk ile eyledüm ana azm <br>Kim devlet-i vasluna yetem cezm</li>
<li>Su saldı yoluna eşk-i hasret <br>Dâmânumı dutdı hâr-ı mihnet</li>
<li>Tahrîr kılup münâsib-i hâl <br>Bu şi‘ri hem etdi ana irsâl <br><i><b>Bu gazel Mecnûn dilindendür</b></i></li>
<li>Fesâd-ı aşkı tâ gördüm salâh-ı akldan dûrem <br>Meni rüsvâ görüp ayb etme ey nâsih ki ma‘zûrem</li>
<li>Eğer çâk-i girîbân eylesem men‘eylemen çün men <br>Metâ‘-ı nengden ârî libâs-ı ârdan ûrem</li>
<li>Men ü sahrâ-yi vahşet menzil etmen âfiyet küncin <br>Esir-i dâm-ı zulmet olmazem çün tâlib-i nûrem</li>
<li>Temerrüd akl fermânından etsem dûstlar bi’llâh <br>Meni re’yümle sanman aşk sultânına me’mûrem</li>
<li>Mana kim ta‘ne eyler kim nasîhat ehl-i âlemden <br>Hoşem kim i‘tibar-ı aşk ile her dilde mezkûrem</li>
<li>Belâ-yı aşk u derd-i dûst terkin kılmazem zâhid <br>Ne muştâk-ı behiştem sen kimi ne tâlib-i hûrem</li>
<li>Hayâl-i çîn-i zülf ü tâk-ı ebrûsiyle zevküm gör <br>Sanasen haşmet ile Kisrîyem kadr ile Fağfûrem</li>
<li>Garaz bir ad imiş âlemde men hem eyledüm bir ad <br>Bi-hamdi’llâh Fuzûlî rind ü rüsvâlıkda meşhûrem <br><i><b>Bu Mecnûnun cünûnunun sıfatıdur ve Vâdî-i aşk sevdâsının keyfiyyetidür</b></i></li>
<li>Ol şîve-i aşk içinde mâhir <br>Kıldukta vasiyyetini âhir</li>
<li>Kıldı gözedüp tarîk-i vahşet <br>Eshâbdan inkıtâ‘-ı ülfet</li>
<li>Sahrâya düşüp güneş misâli <br>Tenhâ yürür oldı lâübâlî</li>
<li>Her daşa ki yetdi tökdi yaşın <br>La‘l eyledi kûh ü deşt daşın</li>
<li>Göz yaşını bes ki tökdi her sû <br>Her merhaleden ahıtdı min cû</li>
<li>Bir ebr-i belâ idi güvâhı <br>Bârân sirişk ü berk âhı</li>
<li>Bârân ile berki cism ü cândan <br>Bir mertebede ki mundan andan</li>
<li>Deryâlara yetse lem‘a-i tâb <br>Sahrâlara düşse katra-i âb</li>
<li>Deryâlar olurdı cümle sahrâ <br>Sahrâlar olurdı cümle deryâ</li>
<li>Feryâd ile doldurup bu deyri <br>Feryâda getürdi vahş ü tayrı</li>
<li>Efgânı yetürdi âsmâna <br>Efgân ile âsmânı câna <br><i><b>Bu Mecnûnun atası vâkıf-ı hâl olduğıdur ve Anı beyâbân-ı mihnetde bulduğıdur</b></i></li>
<li>Gencîne-küşâ-yı genc-i güftâr <br>Olmış bu edâ ile güher-bâr</li>
<li>K’ol bir niçe bî-karâr ü mahzûn <br>Nâ-çâr kılup vedâ‘-ı Mecnûn</li>
<li>Nevmîd dönüp şikeste vü hâr <br>Kıldılar atasını haberdar</li>
<li>Ol pîr çü vâkıf oldı hâle <br>Mecnûn kimi etdi âh ü nâle</li>
<li>Sahrâlara dutdı seyl tek yüz <br>Vâdîlere açdı çeşme tek göz</li>
<li>Çoh aradı gezdi her mekânı <br>Bulınmadı oğlınun nişânı</li>
<li>Tâ âkıbet ol şikeste-hâli <br>Bir gûşede gördi lâubâlî</li>
<li>Düşmiş yere hâk-sâr ü gam-nâk <br>Ahvâli harâb ü sînesi çâk</li>
<li>Dönmiş gül-i sürhi zağferâna <br>Şimşâd-ı latîfi hîzrâna</li>
<li>Âyînesini gubâr dutmış <br>Jeng-i gam-ı rûzgâr dutmış</li>
<li>Etmiş elifin sitem yüki dâl <br>Kılmış kalemin felek gamı nâl</li>
<li>Hem-sohbeti mûr ü hem-demi mâr <br>Tekye-gehi hâk ü bisteri hâr</li>
<li>Hâr üzre ana delük delük ten <br>Açmış gam evine dürlü revzen</li>
<li>Ol pîr çü gördi sûret-i hâl <br>Sûret kimi kaldı bir zaman lâl</li>
<li>Bir lahza anı tehayyür aldı <br>Hayret gözi ile bahakaldı</li>
<li>Sonra yaha yırtup etdi feryâd <br>K’ey bülbül-i bûstân-ı bî-dâd</li>
<li>Hâl-i dilüni mana beyân et <br>Esrâr-ı nihânunı ıyân et</li>
<li>Kim aldı elünden ihtiyârun <br>Kim eyledi tîre rûzgârun</li>
<li>Bi’llâh nişe bî-karâr olupsen <br>Âşüfte-i rûzgâr olupsen</li>
<li>Ne seyrdesen sana taleb ne <br>Bu nâle vü zâruna sebeb ne</li>
<li>Deryâda ise sana dür-i kâm <br>Sen söyle men eyleyem ser-encâm</li>
<li>Zulmâtda ise şem‘-i maksûd <br>Rûşen kıl ü menden iste mevcûd</li>
<li>Mecnûn dedi ey mana veren pend <br>Dânâ-yı sühan-ver ü hıred-mend</li>
<li>Kimsen nedürür bu güft ü gûlar <br>Bî-fâide bâtıl ârzûlar</li>
<li>Get derdüme sen devâ değülsen <br>Bîgânesen âşinâ değülsen</li>
<li>Men beyle kelâma dutmazem gûş <br>Leylî sözi söyle yohsa hâmûş</li>
<li>Dedi menem atan ey belâ-keş <br>Men seng-i nedâmetem sen âteş</li>
<li>Dedi nedür ata yohsa ane <br>Leylî gerek özgedür fesâne</li>
<li>Çün gördi itâatinde ihmâl <br>Bildi ki fakîre özgedür hâl</li>
<li>Verdi bu firîb ile tesellî <br>Kim dur gedelüm çağırdı Leylî</li>
<li>Leylî bize geldi mihmândur <br>La‘li talebünde dür-feşândur</li>
<li>Mecnûn ki eşitdi Leylî adın <br>Sandı ki felek verür murâdın</li>
<li>Lebbeyk deyüp ayağa durdı <br>Ol ka‘be-i maksâda yüz urdı</li>
<li>Pîr ile cevân-ı dil-şikeste <br>Geldi eve dil-figâr ü haste</li>
<li>Başında hevâ-yı vasl-ı Leylî <br>Ne ata gamı ne ana meyli</li>
<li>Geh ata nasîhat etdi âğâz <br>Geh anesi oldı pend-perdâz <br><i><b>Bu Mecnûna anası pend verdüğidür ve Bûstân-ı melâmetden hâr-ı nedâmet derdüğidür</b></i></li>
<li>K’ey râhat-ı cân ü nûr-ı dîde <br>Ferzend-i yegâne-i güzîde</li>
<li>Şânunda riyâset-i Arab var <br>Mîrâs-ı şecâat ü edeb var</li>
<li>Etvâr-ı mülûk dut hemîşe <br>Âyîn-i şecâat eyle pîşe</li>
<li>Ebrû-yı ham ise ger murâdun <br>Süst etme kemân-ı i‘tikâdun</li>
<li>Müjgân-ı siyâhdan götür dil <br>Ol nâveng-i cân-sitâna mâil</li>
<li>Olsan nigerân-ı kadd ü kâmet <br>Kıl nîze-i hûn-feşâna rağbet</li>
<li>Ger zülf ile görmek istesen hâl <br>Gör hey’et-i nokta peyker-i dâl</li>
<li>Gönlün göz ü kaşa olsa meftûn <br>Gör dîde-i ayn ü ebru-yı nûn</li>
<li>Sen servsen olmagıl girân-bâr <br>Âzâd olagör ne kim giriftâr</li>
<li>Sen la‘lsen olmagıl sebük seng <br>Döndürme güneş görüp revân reng</li>
<li>Etme özüni habâb-mânend <br>Başunda olan hevâya hursend</li>
<li>Kim yohdurur ol hevâya bünyâd <br>Başun olur ol hevâda ber-bâd</li>
<li>Ser-germliğ etme şem‘-nisbet <br>Sûz-ı gam-ı aşk ile mürüvvet</li>
<li>Gör şem‘i nişe düşer belâya <br>Başındakiden geder fenâya</li>
<li>Zevk-ı dil ü dîde kılma âdet <br>Salma mey ü şâhide irâdet</li>
<li>Mahbûb ü mey ile besleyen cân <br>Sanma olur ehl-i akl ü îmân</li>
<li>Aklı mı olur müdâm mestün <br>Îmânı olur mı mey-perestün</li>
<li>Şi‘re heves etme kim yamandur <br>Yahşi deseler ana yalandur</li>
<li>Hâlâ kılagör kemâl hâsıl <br>Fevt etme kemâli gezme gâfil</li>
<li>Ey bâg-ı ümîdümün nihâli <br>Kılma bizi neng pâymâli</li>
<li>Mahbûb hem istesen kem olmaz <br>Biz kim senünüz sana gam olmaz</li>
<li>Vardur bu haşemde min kabîle <br>Her tâife içre min cemîle</li>
<li>Bir bir kılalum kamu sana arz <br>Yetsün yerine bize olan farz</li>
<li>Bir serv-i sehî-kad ü semen-ber <br>Tezvîcüne edelüm mukarrer</li>
<li>Ta‘yîn edelüm sana meh ü sâl <br>Sarf eyleyebildüğünce emvâl</li>
<li>Sen dutma hemîn tarîk-ı vahşet <br>Kat‘-ı neseb eyleme emânet</li>
<li>Bizden bu nasîhati kabûl et <br>Her lahza yeter bizi melûlet</li>
<li>Uşşâk sefâhetin kılup yâd <br>Bu şi‘ri ne hoş demiş bir üstâd <br><i><b>Gazel-i üstâd</b></i></li>
<li>Cân verme gam-ı aşka ki aşk âfet-i cândur <br>Aşk âfet-i cân olduğı meşhûr-ı cihândur</li>
<li>Sûd isteme sevdâ-yı gam-ı aşkda hergiz <br>Kim hâsıl-ı sevdâ-yı gam-ı aşk ziyandur</li>
<li>Her ebru-yı ham katlüne bir hancer-i hûn-rîz <br>Her zülf-i siyeh kasduna bir ef‘î yılandur</li>
<li>Yahşi görinür sûreti meh-veşlerün ammâ <br>Yahşi nazar etdükde ser-encâmı yamandur</li>
<li>Aşk içre azâb olduğın andan bilürem kim <br>Her kimse ki âşıkdur işi âh u figândur</li>
<li>Yâd etme kara gözlülerün merdüm-i çeşmin <br>Merdüm deyüp aldanma ki içdükleri kandur</li>
<li>Ger derse Fuzûlî ki güzellerde vefâ var <br>Aldanma ki şâir sözi elbette yalandur <br><i><b>Bu Mecnûnun nasîhat kabûl etmedüğidür ve Atasının derdi dermâna yetmedüğidür</b></i></li>
<li>Mecnûn ki eşitdi ol hitâbı <br>Verdi bu tarîk ile cevâbı</li>
<li>K’ey rûh-ı revânum ata ane <br>Kâm-ı dil ü cânum ata ane</li>
<li>Tahkîk edübem işüm hatâdur <br>Her ne desenüz mana revâdur</li>
<li>Âlûde-i reng-i dûd-ı âhem <br>Züll-i güneh ile rû-siyâhem</li>
<li>Men hem olubem bu işden âgâh <br>Ammâ ne deyem ne söyleyem âh</li>
<li>Yohdur bu işümde ihtiyârum <br>Zabtumda inân-ı iktidârum</li>
<li>Akl oldı zaîf ü aşk gâlib <br>Hâtır nigerân nigâr câzib</li>
<li>Dutdı ten ü cânumı gam-ı yâr <br>Gayri’l-mahbûbi leyse fi’d-dâr</li>
<li>Mende dahi nişe menliğ olsun <br>Mende meni isteyen ne bulsun</li>
<li>Takdîr çü beyledür ne tedbîr <br>Takdîri eder mi kimse tağyîr</li>
<li>Olsaydı mana neşât rûzî <br>İster mi idüm bu derd ü sûzı</li>
<li>Ger sıhhate kâdir olsa bîmâr <br>Derde özin eylemez giriftâr</li>
<li>Elverse gedâya pâdişâlığ <br>Sanman ki kılur dahi gedâlığ</li>
<li>Fıtratda ne hâlet olsa maksûm <br>Ref‘ olmaduğıdur emr-i ma‘lûm</li>
<li>İslâhuma eylemen teemmül <br>Kim gül tiken olmaz ü tiken gül</li>
<li>Keyfiyyet-i âb ü cevher-i hâk <br>Demek ola mı kabûl-i idrâk</li>
<li>Su sifleliğinden ayrılur mı <br>Od yandurabilmeyebilür mi</li>
<li>Ol gün ki rahimde kilk-i kudret <br> Îcâduma verdi zîb sûret</li>
<li>Doldurdı hevâ ile dimâğum <br>Sevdâ ile bağladı ayağum</li>
<li>Doldı bedenümdeki rek ü pûst <br>Başdan ayağa mahabbet-i dûst</li>
<li>Mülk eyledi gönlümi belâya <br>Vakf eyledi cânumı cefâya</li>
<li>Yoh mende bu hükmden tehallüf <br>Ol mülk ile vakfa bir tasarruf</li>
<li>Derd-i ezelî devâ bulur mı <br>Mihr-i ebedî fenâ bulur mı</li>
<li>Men şem‘-i serâçe-i firâkem <br>Sûz-ı ciğer ile hoş-mezâkem</li>
<li>Menden dileyen bu sûzı zâil <br>Bî-dâduma olmış ola mâil</li>
<li>Şem‘ün ki hayâtı oldı âteş <br>Hâli anun âteş iledür hoş</li>
<li>Oddan dileyen anun necâtın <br>Fânî dilemiş ola hayâtın</li>
<li>Düşmenliğe dûstlığ kılup ad <br>Tedbîr-i necâtum eylemen yâd</li>
<li>Men garka-i bahr-ı şevk-i yârem <br>Berhem-zede-i gam-ı nigârem</li>
<li>Ancak sebeb-i karârum oldur <br>Ârâm-ı dil-i figârum oldur</li>
<li>Anunla edün bu derde merhem <br>Urman dahi andan özgeden dem</li>
<li>Dersüz mana var dil-rübâlar <br>Leylî kimi çoh perî-likâlar</li>
<li>Bi’llâh demenüz bu harfi zinhâr <br>Âlemde bir andan özge kim var</li>
<li>Bülbül gül içün kılanda nâle <br>Derdine devâ olur mı lâle</li>
<li>Husrev değülem ki mana dilber <br>Şîrîn ola gâh gâh Şekker</li>
<li>Men yek-cihetem tarîkatümde <br>Tagyîr işi yoh cibilletümde</li>
<li>Özrini beyân edüp hem ol dem <br>Takrîre getürdi bir gazel hem <br><i><b>Bu gazel Mecnûn dilindendir</b></i></li>
<li>Aşk derdi ey mûalic kâbil-i derman değül <br>Cevherinden eylemek cismi cüdâ âsân değül</li>
<li>Devr cevrinden şikâyet edene âşık demen <br>Aşk mesti vâkıf-ı keyfiyyet-i devrân değül</li>
<li>Şehrden sahrâya bir fark olduğın her kim bilür <br>Bilmiş ol kim aşk sahrâsında ser-gerdân değül</li>
<li>Her kim idrâk eyler öz keyfiyyet-i hâlin henüz <br>Dûst ruhsârına ayn-ı şevk ile hayrân değül</li>
<li>Cânı cânân ittihâdı fâriğ eyler cismden <br>Cismden âgâh olan cân vâsıl-ı cânân değül</li>
<li>Der imiş düşmen ki hem-demdür Fuzûlî yâr ile <br>Her sözi bühtân ise hakkâ bu söz bühtân değül <br><i><b>Bu Mecnûn atasınun Leylîye hâstârlığıdır ve Leylî atasının Mecnûndan bîzârlığıdur</b></i></li>
<li>Sâkî getür ol şarâb-ı nâbı <br>Kim yetdi nisâba gam hisâbı</li>
<li>Gam düşmen-i cân-ı mübtelâdur <br>Def‘ eyeleye gör ki bir belâdur</li>
<li>Söz cevherine olan hırîdâr <br>Bu nev‘ ile germ kıldı bâzâr</li>
<li>Kim âciz olup gam içre ol pîr <br>Mecnûnına kıldı fikr-i zencir</li>
<li>Bildi ger olmaz olsa Leylî <br>Mümkin değül olmağı tesellî</li>
<li>Kıldı talebin özine lâzım <br>Cem‘ etdi eâlî vü eâzım</li>
<li>Ümmîd ile bağladı umup kâm <br>Ol ka‘be-i ârzûya ihrâm</li>
<li>Çün Leylî atası bildi hâli <br>Üydürdi ekâbir ü ehâlî</li>
<li>Karşularına olup revâne <br>Kıldı olarunla azm-i hâne</li>
<li>Ehlen sehlen deyüp demâdem <br>Min kez dedi ola hayr makdem</li>
<li>Çün şem‘-sıfat olar oturdı <br>Bu serv kimi ayağa durdı</li>
<li>Ortaya bırahdı dürlü hânlar <br>Tâ kâm-ı dil ala mihmânlar</li>
<li>Olmışdı dolup kebâb ile hân <br>Cedy ü hamel ile âsman-sân</li>
<li>Ammâ aceb er kıla hıred-mend <br>Ol hânları âsmâna mânend</li>
<li>Her kim garazın bulurdı hândan <br>Bu mümkin olur mı âsmandan</li>
<li>Hânlar götürildüğünde ol pîr <br>Takrîb ile derdin etdi takrîr</li>
<li>K’ey kadr ile kıble-i kabâil <br>Senden kamunun murâdı hâsıl</li>
<li>Asl ü nesebüm sana ıyândur <br>Hükmüm niçe min eve revândur</li>
<li>Meşhûr-ı kabâilem sahâda <br>Ma‘rûf-ı tavâifem atâda</li>
<li>Hem var maahbbetümde te’sîr <br>Hem var adâvetümde teşvîr</li>
<li>Ser-defter-i ehl-i rûzgârem <br>Her niçe desem yüz anca varem</li>
<li>Nahl-i emelüm semer verüpdür <br>Îzed mana bir güher verüpdür</li>
<li>Hâla dilerem bu turfe lû’lû <br>Bir la‘l ile ola hem-terâzû</li>
<li>Tâ lû’lû olanda la‘le vâsıl <br>Terkîb kılam müferrih-i dil</li>
<li>Çoh kânlara tîşe-veş yüz urdum <br>Çoh la‘l hakîkatini sordum</li>
<li>Her kânda eğerçi la‘l çohdur <br>Bir la‘l ki lâyık ola yohdur</li>
<li>Bir la‘lün eşitmişem senün var <br>Kim lû’lüme oldurur sezâ-vâr</li>
<li>Lutf eyle inâyet et kerem kıl <br>Ol la‘l ile dürri muhterem kıl</li>
<li>Kılsun güli serv sâye-perver <br>Olsun güle serv sâye-güster</li>
<li>Fehm et sözümi tegâfül etme <br>Hayr işdür bu teallül etme</li>
<li>Ger hâsıl olur bu kâm senden <br>Her ne diler isen iste menden</li>
<li>Anca kılayum sana revân genc <br>Kim yer yüzin eyleye nihân genc</li>
<li>Anca güher eyleyem revâne <br>Kim bulmayasen ana hizâne</li>
<li>Ol serv-i semen-berün atası <br>Ol genc-i nihânun ejdehâsı</li>
<li>Lutf ile dedi ki ey hıred-mend <br>Men kimi esîr-i dâm-ı ferzend</li>
<li>Sen hoş geldün safâ getürdün <br>Topraklardan bizi götürdün</li>
<li>Müşkilce hitâbdur hitâbun <br>Bilmen nişe vereyüm cevâbun</li>
<li>Kurbün bilürem mana şerefdür <br>Ammâ halefün aceb halefdür</li>
<li>Mecnûn deyü ta‘n eder halâyık <br>Mecnûna menüm kızum ne lâyık</li>
<li>Leylî demenem ki nâzenîndür <br>Bir tîre kenîz-i kem-terîndür</li>
<li>Olmaz mı kenîz cins-i merdüm <br>Yohdur mı kenîze hem terahhum</li>
<li>Dîv ile perî olur mı hem-dem <br>Olmaz sözi açma ebsem ebsem</li>
<li>Dîvâneye zâyi‘ eyleme renc <br>Vîrâne gerek nedür ana genc</li>
<li>Tedbîr ile dönderüp mizâcın <br>Sevdâsınun eylesen ilâcın</li>
<li>Leylî anun olsun eyledüm ahd <br>Var imdi sen et ilâcına cehd <br><i><b>Bu Mecnûnun atasınun hırmânıdur ve Gayr bâbdan tedbîr-i dermânıdur</b></i></li>
<li>Ol sâhib-i neng ü nâm ü nâmûs <br>Döndi eve geldi hâr ü me’yûs</li>
<li>Mecnûna dedi ki ey belâ-keş <br>Hâcet biter olmagıl müşevveş</li>
<li>Akl ile açılur ol muammâ <br>Leylîni sana verürler ammâ</li>
<li>Şartı bu ki olasen hıred-mend <br>Erbâb-ı hıredden alasen pend</li>
<li>Ref‘ ola alâmet-i cünûnun <br>Akl ola hemîşe reh-nümûnun</li>
<li>Mecnûn dedi ey edîb-i kâmil <br>Dîvâne-i aşk olur mı âkil</li>
<li>Ger mende bu ihtiyâr olaydı <br>Tedbîrüme i‘tibâr olaydı</li>
<li>Evvelden edeb şiâr ederdüm <br>Temkînümi üstüvâr ederdüm</li>
<li>Olmazdı bu hâle ihtiyâcum <br>Kim ola azâb ile ilâcum</li>
<li>Mende bu ilâca yoh müdârâ <br>Min kez gamum etdüm âşikârâ</li>
<li>Yohdur revişümde inkılâbum <br>Evvelki cevâbdur cevâbum</li>
<li>Sen ehl-i hıredsen eyle tedbîr <br>Tedbîrün ede meğer ki te’sîr</li>
<li>Leylîni dahi men etmeyem yâd <br>Men âkil-i vakt olam sen âzâd</li>
<li>Ol pîr-i şikeste-hâl ü hayrân <br>Tedbîr-i ilâc edüp firâvân</li>
<li>Her handa eşitdi bir tabîbi <br>Gül-zârınun oldı andelîbi</li>
<li>İzhâr edüp ana ihtiyâcın <br>Bîmârınun istedi ilâcın</li>
<li>Bîmârına min tabîb-i hâzık <br>Bir şerbet içürmedi muvâfık</li>
<li>Her yerde ki bildi bir nazar-gâh <br>Varup ana oldı hâk-i dergâh</li>
<li>Çoh el götürüp duâlar etdi <br>Çoh nezr verüp atâlar etdi</li>
<li>Re’yiyle melûlin etmeğe şâd <br>Min pîrden almadı bir irşâd</li>
<li>Çoh sihr olunup yazıldı ta‘vîz <br>Çoh mekrlere dutuldı ümmîz</li>
<li>Edilmedi hiç biriyle çâre <br>Ne çâre kazâ-yı Kirdgâra</li>
<li>Bir gün dediler ana ki ey pîr <br>Âlemde sana bu kaldı tedbîr</li>
<li>Kim Ka’beye iltesen esîrün <br>Ola ki Hak ola dest-gîrün</li>
<li>Tavf-ı Harem olsa ana hâsıl <br>Ser-geşteliğ andan ola zâil</li>
<li>Ursa Hacer-i mübâreke baş <br>Yumşana eğer ola kara daş <br><i><b>Bu Mecnûn-ı bî-çârenün Ka‘beye yüz urduğıdur ve Münâcât ile sevdâsın arturduğıdur</b></i></li>
<li>Ol pîr bu hayr işe kılup cehd <br>Mecnûna müretteb etdi bir mehd</li>
<li>Aldı anı azm-i râh kıldı <br>Azm-i harem-i İlâh kıldı</li>
<li>Çün Ka‘beye erdi ol nîkû-hûy <br>Mecnûna dedi ki ey belâ-cûy</li>
<li>Dut Ka‘beye rûy tâat eyle <br>Temkîn ü edeb riâyet eyle</li>
<li>Ta‘zîm şerâitin edâ kıl <br>İhlâs-ı dürüst edüp duâ kıl</li>
<li>Ola ki kabûl ola niyâzun <br>Hak şefkati ola çâre-sâzun</li>
<li>Bu yerde kabûl olur duâlar <br>Bu buk‘ada bahş olur atâlar</li>
<li>Kıl tevbe ki ahsen-i ameldür <br>Cehd eyle necâta kim meheldür</li>
<li>Mecnûn bulup ol makâmdan zevk <br>Saldı anı çerhe neş’e-i şevk</li>
<li>Sûz ile çeküp ciğerden âvâz <br>Arz etdi binâ-yı Kâ‘beye râz</li>
<li>K’ey sakfı bülend ü kadri âlî <br>Mihrâb-ı eâzım ü eâlî</li>
<li>Ey kıble-i ehl-i izz ü ikbâl <br>Ruhsâr-ı zemîne anberîn hâl</li>
<li>Ey mağz-ı vefâya kisvetün pûst <br>Hem-reng-i pelâs-ı hâne-i dûst</li>
<li>Ey gül-bün-i gonca-i ibâdet <br>Sandûk-ı cevâhir-i saâdet</li>
<li>Ey dâim olan menümle hem-derd <br>Ammâ ne menüm kimi cihân-gerd</li>
<li>Göğsine uran Hacer kimi daş <br>Zemzem kimi gözden ahıdan yaş</li>
<li>Peyveste siyeh kılan libâsın <br>Gönlinde nihân dutan hevâsın</li>
<li>Bi’llâh kimesen bu yerde âşık <br>Söyle ki enîsünem muvâfık</li>
<li>Olmış sana aşk feyzi hâsıl <br>Kılmış seni kıble-i kabâil</li>
<li>Yâ Rab bû harem-serâ hakiyçün <br>Bu ma‘bed-i pür-safâ hakiyçün</li>
<li>Kıl mende binâ-yı aşkı dâim <br>Mânend-i esâs-ı Kâ‘be kâim</li>
<li>Sal gönlüme derd-i aşkdan gam <br>Her lahza vü her zamân ü her dem</li>
<li>Aşk içre müdâm şevküm artur <br>Şevk ile hemîşe zevküm artur</li>
<li>Her handa ki âlem içre gam var <br>Kıl gönlümi ol gama giriftâr</li>
<li>Endîşe-i akldan cüdâ kıl <br>Aşk ile hemîşe âşinâ kıl</li>
<li>Artur mana zevk ü şevk-ı Leylî <br>Dâim mana anda kıl tecellî</li>
<li>Çohdur benî Âdem içre bî-dâd <br>Et gönlümi vahşet ile mu‘tâd</li>
<li>Bir mülkde ver mana karârı <br>Kim yetmeye âdemî gubârı</li>
<li>Ol zâir-i Kâ‘be-i inâbet <br>İsterdi duâ kılup icâbet</li>
<li>Tuğyân-ı belâdan etmeyüp fikr <br>Bu şi‘r idi her dem etdüği zikr <br><i><b>Bu gazel Mecnûn dilindendür</b></i></li>
<li>Yâ Rab belâ-yı aşk ile kıl âşinâ meni <br>Bir dem belâ-yı aşkdan etme cüdâ meni</li>
<li>Az eyleme inâyetüni ehl-i derdden <br>Ya‘ni ki çoh belâlara kıl mübtelâ meni</li>
<li>Oldukça men götürme belâdan irâdetüm <br>Men isterem belânı çü ister belâ meni</li>
<li>Temkînümi belâ-yı mahabbetde kılma süst <br>Tâ dûst ta‘n edüp demeye bî-vefâ meni</li>
<li>Getdükçe hüsnin eyle ziyâde nigârumun <br>Geldükçe derdine beter et mübtelâ meni</li>
<li>Men handan ü mülâzemet-i i‘tibâr ü câh <br>Kıl kâbil-i saâdet-i fakr ü fenâ meni</li>
<li>Eyle zaîf eyle tenüm fürkatinde kim <br>Vaslına mümkün ola yetürmek sabâ meni</li>
<li>Nahvet kılup nasîb Fuzûlî kimi mana <br>Yâ Rab mukayyed eyleme mutlak mana meni <br><i><b>Bu Mecnûnun Kâ‘beden mürâcaatidür ve Vuhûş ile musâhabetidür</b></i></li>
<li>Bir bir eşidüp sözin atası <br>Bildi ki kabûl olur duâsı</li>
<li>Efzûn olur gam ü melâmet <br>Mümkin değül oğlına selâmet</li>
<li>Çoh kıldı figân ü nâle vü zâr <br>Oğlından ümîd kesdi nâ-çâr</li>
<li>Ol pîr kalup orada hayrân <br>Mecnûn dutuben reh-i beyâbân</li>
<li>Tenhâ sefer ihtiyâr kıldı <br>Azm-i ser-i kûy-i yâr kıldı</li>
<li>Gündüz gözi yaşı hâdî-i râh <br>Gece yolı şem‘i şu‘le-i âh</li>
<li>Gerd-i reh-i yârı yâd ederdi <br>Geh otura geh dura gederdi <br><i><b>Bu Mecnûnun derdini dağa şerh etdüğidür ve Andan nevmîd getdügidür</b></i></li>
<li>Bir dağa erişdi yolda nâgâh <br>Kaddine libâs-ı vehm kûtâh</li>
<li>Tiğinde ukâb-ı çerh kanı <br>Mazmûn kemerinde la‘l kânı</li>
<li>Mün‘im sıfatı libâsı fâhir <br>Ceyb ü bagali dolu cevâhir</li>
<li>Deryâ kıluben ana tazarru‘ <br>Eylerdi zahîresin tevakku‘</li>
<li>Sahrâ edüben ana tevellâ <br>Eylerdi maîşetin temennâ</li>
<li>Ol çeşmeler eyleyüp revâne <br>Olmışdı olara ata ane</li>
<li>Ta‘zîm ile kılmış anı Hak yâd <br>Kur’anda ki el ci‘bâle evtâd</li>
<li>Mecnûn ana eyleyüp temâşâ <br>Bir odlu sürûd kıldı inşâ</li>
<li>Oldukda sürûd ile nevâ-sâz <br>Andan hem eşitdi aks-i âvâz</li>
<li>Sandı ki öziyle hem-nefesdür <br>Dedi mana bu refik besdür</li>
<li>Yüz şükr ki yâr-ı gâr buldum <br>Gezdüm bu cihânı yâr buldum</li>
<li>Aşk odın ana hem etdi rûşen <br>K’ey gûşe-nişîn-i pâk-dâmen</li>
<li>Sûz-ı ciğerümden oldun âgâh <br>Ahsen ahsent bâreka’llah</li>
<li>Bir âşık-ı mübtelâ imişsen <br>Derd ehline âşinâ imişsen</li>
<li>Sensen mana hem-dem-i muvâfık <br>Dâğ ile olur hemîşe âşık</li>
<li>Bî-dâd ile göğsüne urup daş <br>Derd ile gözünden ahıdup yaş</li>
<li>N’oldı sana beyle mest olupsen <br>Gam dâmına pây-best olupsen</li>
<li>Kan ile dolupdurur kenârun <br>Ne gülden ola bu lâle-zârın</li>
<li>Bağrun görürem olupdurur su <br>Ne serv-kadün hevâsıdur bu</li>
<li>Gel ağlayalum bu mâcerâya <br>Bir dem koşalum sadâ sadâya</li>
<li>Çün bir dem anunla ağladı zâr <br>Derd-i dil-i zârın etdi izhâr</li>
<li>Azm eyledi hâk-i kûy-ı yâra <br>Leylînün evi olan diyâra <br><i><b>Bu Mecnûnun gazâl ile mülâkâtıdur ve Aşk bâbında onunla olan hâlâtıdur</b></i></li>
<li>Gördi ki bir avcı dâm kurmış <br>Dâmına gazâller yüz urmış</li>
<li>Ol dâma cefâ-yı çerh-i gaddâr <br>Bir âhunı eylemiş giriftâr</li>
<li>Bir âhu esîr-i dâmı olmış <br>Kan yaşı kara gözine dolmış</li>
<li>Boynı kurulu ayağı bağlu <br>Şehlâ gözi nemlü cânı dağlu</li>
<li>Ahvâline rahm kıldı Mecnûn <br>Bandı ana tökdi eşk-i gül-gûn</li>
<li>Gönline katı gelüp bu bî-dâd <br>Yumşak yumşak dedi ki sayyâd</li>
<li>Rahm eyle bu müşg-bû gazâle <br>Rahm etmez mi kişi bu hâle</li>
<li>Sayyâd bu nâ-tüvâna kıyma <br>Kıl cânına rahm câna kıyma</li>
<li>Sayyâd sakın cefâ yamandur <br>Bilmezsen mi ki kana kandur</li>
<li>Sayyâd mana bağışla kanın <br>Yandurma cefâ odına cânın</li>
<li>Sayyâd dedi budur maâşum <br>Açman ayağın gederse başum</li>
<li>Katlinde bu saydun etsem ihmâl <br>Etfâl ü ıyâlüme n’olur hâl</li>
<li>Mecnûn ana verdi cümle rahtın <br>Pâk eyledi berkden dırahtın</li>
<li>Ol turfe gazâlün açdı bendin <br>Şâd eyledi cân-ı derd-mendin</li>
<li>Yüz urdı yüzine kıldı efgân <br>Göz sürdi gözine oldı giryân</li>
<li>K’ey bâdiye-gerd ü bâd-nâverd <br>Nâzük bedeniyle nâz-perverd</li>
<li>Sen zînet-i her gil-i zemînsen <br>Gül kimi lâtif ü nâzenînsen</li>
<li>Ey sebze-i cûy-bâr-ı vahşet <br>Ra‘nâ semen-i bahâr-ı vahşet</li>
<li>Tenhâ koyma men-i zebûnı <br>Olgıl mana deşt reh-nümûnı</li>
<li>Gez bir niçe gün menümle hem-râh <br>İnsan deyüp etme menden ikrâh</li>
<li>Yaşum kimi getme çeşm-i terden <br>Kesme ayağun bu reh-güzerden</li>
<li>Ser-çeşme-i çeşmüm eyle menzil <br>Ser-menzilümüzden olma gâfil</li>
<li>Olsun bebeğüm karâr-gâhun <br>Eşk ü müje hâb ile giyâhun</li>
<li>Ey çeşm-i nigâr yâdigârı <br>Sehl eyle mana gam-ı nigârı</li>
<li>Kıldukda hayâl-i çeşm-i Leylî <br>Sen ver men-i hasteye tesellî</li>
<li>Çün ol beşeriyyetin unutdı <br>Âhû hem anunla üns dutdı</li>
<li>Anun sebebiyle hem çoh âhû <br>Sahrâda onunla dutdılar hû <br><i><b>Bu Mecnûn-ı derd-mendün kebûter ile şerh-i hâlidür ve Andan iltimâs-ı mâ-fi’l-bâlidür</b></i></li>
<li>Bir menzile yetdi zâr ü muztar <br>Bir dâmda gördi bir kebûter</li>
<li>Her revzen-i dâmı bir der-i gam <br>Min gam müteveccih ana her dem</li>
<li>Mecnûn ana bahdı yandı cânı <br>Yaşı kimi cûşa geldi kanı</li>
<li>Sayyâdına eyledi tazarru‘ <br>Kurtarmağın eyledi tevakku‘</li>
<li>Seyyâd dedi ki men fakîrem <br>Fakra bu hamâme tek esîrem</li>
<li>Hâşâ ki bu mürg-i tîz-reftâr <br>Âzâd ola men kalam giriftâr</li>
<li>Ger var ise kıymetin edâ kıl <br>Andan munı dâmdan rehâ kıl</li>
<li>Evvel meni eyle gussadan şâd <br>Andan munı dâm-ı gamdan âzâd</li>
<li>Var idi kolunda bir dür-i ter <br>Şeffâf çü dîde-i kebûter</li>
<li>Verdi anı aldı ol esîri <br>Üftâdenün oldı dest-gîri</li>
<li>Sürdi kademine çeşm-i pür-hûn <br>Anca ki ayağın etdi gül-gûn</li>
<li>Her dem ana arz-ı râz ederdi <br>Min nağme-i şevk sâz ederdi</li>
<li>K’ey tîz-per ü bülend-pervâz <br>Erbâb-ı vefâya mahrem-i râz</li>
<li>Bu reng-i libâs-ı nîl-fâmun <br>Endûh ü melâmet-i müdâmum</li>
<li>İzhâr kılup nişâne-i gam <br>Kim kıldı seni esîr-i mâtem</li>
<li>Ger âşık isen sen ey cihân-gerd <br>Kaçma ki menem senünle hem-derd</li>
<li>Bir lahza menümle hem-nişîn ol <br>Gencîne-i râzuma emîn ol</li>
<li>Başum tüğin âşiyâne kılgıl <br>Göz yaşumı âb ü dâne kılgıl</li>
<li>Sen kâsıd imişsen ey hamâme <br>Menden hem ilet nigâra nâme</li>
<li>Gör hecr-i ruhında ıztırâbum <br>Peygâmum ilet getür cevâbum</li>
<li>Bi’llâh ser-i kûyına gedende <br>Her çizginüben tavâf edende</li>
<li>Yâd eyle meni sevâbuma gir <br>Bir tavf sevâbını mana ver</li>
<li>Kon hâk-i derine iste dâne <br>Kıl özüne dâneni behâne</li>
<li>Oldukça mecâlün etme nâmûs <br>Menden yetür ol yere zemîn-bûs</li>
<li>Anca dedi ana hem gam-ı dil <br>Kim kıldı anı hem ünse mâil</li>
<li>Başında olup şeb âşiyânı <br>Gündüz ol olurdı pâsbânı</li>
<li>Zâtında görüp nişâne-i hayr <br>Hem vahş mutîi oldı hem tayr</li>
<li>Râm oldı behâyim ol figâra <br>Bir fevc yığıldı vara vara</li>
<li>Ol zâr idi mülk-i derd şâhı <br>Hayl-i ded ü dâm anun sipâhı</li>
<li>Olmışdı beşerden eyle bîzâr <br>Kim öz aksin sanurdı ağyâr</li>
<li>Dartup göğe dûd-ı şu‘le-i âh <br>Öz sâyesin istemezdi hem-râh <br><i><b>Bu Leylî ahvâlinden bir haberdür ve Ma‘şûk-ı âşık-pîşe etvârından bir eserdür</b></i></li>
<li>Sâkî müteellim-i humârem <br>Müştâk-ı şarâb-ı hoş-güvârem</li>
<li>Üftâdeliğüm gör etme ihmâl <br>Rahm et bir ayağ ile elüm al</li>
<li>İzhâr kılup safâ-yı meşreb <br>Bu bezmi çün eyledün müretteb</li>
<li>Bezm ehline nevbet ile ver câm <br>Hem hâs riâyet eyle hem âm</li>
<li>Mecnûna hemîn şarâb dutma <br>Leylîni ki asldur unutma</li>
<li>Dihkân-ı fasîh-i Fârisî-zâd <br>Bu gülşene beyle tikdi şimşâd</li>
<li>Kim ol çemen-i vefâ bahârı <br>Dâğ-ı gam-ı aşk lâle-zârı</li>
<li>Ya‘nî reviş-i vefâda muhkem <br>Leylî sadef-i cevâhir-i gam</li>
<li>Girmişdi hisâra genc mânend <br>Urmışdı ayağa pendden bend</li>
<li>Ne bir ferahı ne bir neşâtı <br>Ne kimse ile bir ihtilâtı</li>
<li>Bîzâr atadan ü anadan <br>Bîgâne cemî‘-i âşinâdan</li>
<li>Yanına olurdı hûblar cem‘ <br>Pervâne-sıfat havâlî-i şem‘</li>
<li>Şâd olmağa hâtır-ı hazîni <br>Eğlenmeğe tab‘-ı nâzenîni</li>
<li>Min turrfece turfece fesâne <br>Şîrîn söz ile çeküp beyâna</li>
<li>Eylerler idi zaman zaman yâd <br>Takrîb ile lahza lahza bünyâd</li>
<li>Ol terk kılup neşât ü râhat <br>Bir uzvını eyleyüp cerâhat</li>
<li>Eylerdi behâne ile nâle <br>Düşmezdi olar düşen hayâle</li>
<li>Kızlar kaşa verse vesmeden reng <br>Cân gözgüsine salurdı ol jeng</li>
<li>Kızlar yüze koysa nîlden hâl <br>Ol nîle çekerdi raht fi’l-hâl</li>
<li>Kızlarda hayâl-i nakş-ı dîbâ <br>Ol nakş-ı hayâl ile şikîbâ</li>
<li>Kızlarun eli hınâda gül-gûn <br>Anun eli eşki ile pür-hûn</li>
<li>Ne iğnede ne ipekde meyli <br>Müjgâna tökerdi eşk seyli</li>
<li>Kızlar kılup ârzû-yı zîver <br>Ger rişteye çekselerdi gevher</li>
<li>Ol dahi çekerdi eyleyüp reşk <br>Târ-ı bedenine gevher-i eşk</li>
<li>Mecnûndan idi cünûnı efzûn <br>Leylî deyene der idi Mecnûn</li>
<li>Dünler ki gedüp yanından ol cem‘ <br>Bir gûşede ol kalurdı vü şem‘</li>
<li>Şem‘e gam-ı dil beyân ederdi <br>Sûz-ı ciğerin ıyân ederdi <br><i><b>Bu Leylînün çerâğ ile macerâsıdur ve Andan câre-sâzî-i dil temannâsıdur</b></i></li>
<li>K’ey didesi nemlü bağrı dağlu <br>Başı karalu ayağı bağlu</li>
<li>Gel olalım hem-nefes men ü sen <br>Râz-ı dil-i zârun eyle rûşen</li>
<li>Ne derd seni nizâr edüpdür <br>Âlüfte vü zerd ü zâr edüpdür</li>
<li>Başdan ayağa nedür bu yanmak <br>Dûd-ı dile dem-be-dem boyanmak</li>
<li>Ne cinsdür aslun ey belâ-keş <br>Kim âb-ı hayâtun oldı âteş</li>
<li>Şerh-i dil-i germ ü çeşm-i ter ver <br>Ser-rişte-i râzdan haber var</li>
<li>Her lahza düşersen ıztırâba <br>Hem âteşe garkasen hem âba</li>
<li>Ne sihr kılursen ey seher-hîz <br>Kim âteşün âbdan olur tîz</li>
<li>Men sûhteden hem olma gâfil <br>Mende dahi var bir gam-ı dil</li>
<li>Men hem sana benzerem vefâda <br>Belkim niçe mertebe ziyâde</li>
<li>Sen gece hemîn yanarsen ey zâr <br>Men gece vü gündüzem giriftâr</li>
<li>Sende eser-i hevâ ziyândur <br>Nisbet mana râhat-ı revândur</li>
<li>Hûdur sana sırrunı töküp yaş <br>Meclisler içinde eylemek fâş</li>
<li>Gönlün çü değül vefâda kâim <br>Gönlündekidür dilünde dâim</li>
<li>Men sâbit-i arsa-i belâyem <br>Ney kimi hizâne-i hevâyem</li>
<li>Olman olur olmaz ile dem-sâz <br>Başum kesilürse söylemen râz</li>
<li>Derdüm sana söyleyem gam-ı dil <br>Sende dahi tâb yoh ne hâsıl</li>
<li>Döymez ciğerün bu şerh-i râza <br>Âhum getürür seni güdâza</li>
<li>Bir yâra bu derdi eyledüm fâş <br>Olmadı mana bu yolda yoldaş</li>
<li>Sabr eylemedi bu derd ü dâğa <br>Katlanmadı düşdi daşa dağa</li>
<li>Yanunda senün hem urmayam dem <br>Tâ kaçmayasen ırağa sen hem</li>
<li>Şem‘ün çü görürdi yoh zebânı <br>Dem urmağa yoh yanında cânı <br><i><b>Bu Leylînün pervâneye keşf-i râzıdur ve Anunla fi’l-cümle izhâr-ı niyâzıdur</b></i></li>
<li>Pervâneye şerh ederdi râzın <br>Arz eyler idi olan niyâzın</li>
<li>K’ey tâir-i âşiyâne-i aşk <br>Ser-geşte-i âb ü dâne-i aşk</li>
<li>Sensen reh-i aşk içinde sâdık <br>Âşık ammâ tamâm âşık</li>
<li>Bir görmeğe yârı cân verürsen <br>Bir zevkle iki cihân verürsen</li>
<li>Hem-râzdur taleb-i fenâda hâlün <br>Gûyâ ki fenâdürür visâlün</li>
<li>Her çend ki şöhre-i cihânsen <br>Aşk içre ser-âmed-i zamansen</li>
<li>Müşkil ki menüm kimi olup zâr <br>Mence ola sende şevk–i dîdâr</li>
<li>Sen seyrdesen hemîşe ser-mest <br>Men dâm-ı belâ vü derde pâ-best</li>
<li>Dünler sana dûst-ı hem-nişîndür <br>Hicrân mana muttasıl karîndür</li>
<li>Bir şu‘leye sen nisâr edüp cân <br>Düşvâr gamun kılursen âsân</li>
<li>Men cân ile isterem çekem gam <br>Min cân dilerem gamında her dem</li>
<li>Mence sana yoh gam-ı nihânî <br>Ger var desen hanı nişânı</li>
<li>Hanı nem-i çeşm-i eşk-rîzün <br>Hanı dem-i serd-i germ-hîzün</li>
<li>Hanı sitem-i belâya dözmek <br>Aşka düşüben cefâya dözmek</li>
<li>Pervânede hem görürdi noksân <br>Bulmazdı anunla derde dermân</li>
<li>Nâ-çâr kılup tahammül ü sabr <br>Ol kesre dilerdi gaybden cebr</li>
<li>Yarum geceler ki çeşme-i hâb <br>Gözler çemenin kılurdı sîr-âb</li>
<li>Zulmâta düşerdi nûr-ı bîniş <br>Ârâm bulurdı âferîniş</li>
<li>Uyhuya gederdi yâr u ağyâr <br>Derd ehli hemîn kalurdı bîdâr</li>
<li>Sahrâya çıhardı evden ol mâh <br>Kâmınca kılurdı nâle vü âh</li>
<li>Feryâdın edüp bülend-pâye <br>Râz-ı dilini açardı aya <br><i><b>Bu Leylî’nün mâh ile münâzara kılduğıdur ve Hurşîd kimi şevk odına yakılduğıdur</b></i></li>
<li>K’ey gâh kadüm kimi hamîde <br>Gâhî pür olan misâl-i dîde</li>
<li>Geh zâhir olan mana gamum tek <br>Geh gâib enîs ü hem-demüm tek</li>
<li>Şâhiddür ana bu inkılâbun <br>Kim âşıkısen bir âftâbun</li>
<li>Hicrânı ilen nizâr olupsen <br>Ser-geşte-i rûzgâr olupsen</li>
<li>Ey mihnet-i aşkdan haberdâr <br>Gör Tanrı içün ne mihnetüm var</li>
<li>Kıl şu‘le-i âhuma nezâre <br>Ger var ise rahmun eyle çâre</li>
<li>Seyr eyle fezâ-yı her diyârı <br>Gez cümle-i deşt ü kûhsârı</li>
<li>Gör handadur ol menüm penâhum <br>Şâhum mâhum ümîd-gâhum</li>
<li>Hâl-i dilüm ana arza eyle <br>Bi’llâh nişe gördün ise söyle</li>
<li>Tâ vakt-i seher bu idi hâli <br>Teşvîşden olmaz idi hâlî</li>
<li>Mürg-i seherî çekende âvâz <br>Eylerdi bir özge nevha âğâz</li>
<li>K’ey vây tükendi mâye-i ömr <br>Hurşîde erişdi sâye-i ömr</li>
<li>Demdür der-i fursat ola mesdûd <br>Müşkil görine beyân-ı maksûd</li>
<li>Demdür uyana yuhudan ağyâr <br>Şerh-i gam ü derdüm ola düşvâr</li>
<li>Men ahter-i burc-i iştiyâkem <br>Men şem‘-i serâçe-i firâkem</li>
<li>Gündüz habsüm gece necâtum <br>Gündüz mevtüm gece hayâtum <br><i><b>Bu Leylînün sabâya peyâm-ı ahvâlidür ve Bu ümmîd ile def-i melâlidür</b></i></li>
<li>Olmış dünüme günüm mutâbık <br>Gün görmez imiş belâlu âşık</li>
<li>Eylerdi sabâya derdin izhâr <br>K’ey bâd-ı sabâ dur imdi zinhâr</li>
<li>El gâfil iken bu mâcerâdan <br>Sultâna senâ yetür gedâdan</li>
<li>Gör mûnis ü gam-güsârı kimdür <br>Bizden ki usandı yârı kimdür</li>
<li>Gönli kimün iledür tesellî <br>Yâdına gelür mi hîç Leylî</li>
<li>Arz eyle ki ey güzel şehenşâh <br>Hakdur sana bendeden bu ikrâh</li>
<li>Evvel ki men-i figârı gördün <br>Bir tâze vü ter bahârı gördün</li>
<li>Hâlâ ki esîr-i dâm-ı derdem <br>Mânend-i hazân zâif ü zerdem</li>
<li>Meyl eylemesen men-i nizâra <br>Döndiyse irâdetün ne çâre</li>
<li>Men berg-i hazânem olmışam hâr <br>Sen tâze bahâresen taleb-kâr</li>
<li>Her niçe ki hâr ü hâk-sârem <br>Hem şefkatüne ümîd-vârem</li>
<li>Terk etme avâtıf-ı amîmi <br>Yâd eyle meveddet-i kadîmi</li>
<li>Şeb-tâ-seher ol büt-i semen-ber <br>Bîdâr kalup misâl-i ahter</li>
<li>Eylerdi bu sûziş ile şîven <br>Ol dem ki olurdı rûz rûşen</li>
<li>Nağme kimi perde-dâr olurdı <br>Bir perde içinde zâr olurdı</li>
<li>Dâim geçürürdi ol ciger-sûz <br>Evkâtı bu resm ile şeb ü rûz</li>
<li>Peyveste çekerdi ol gül-endâm <br>Endîşe-i subh u mihnet-i şâm <br><i><b>Bu Leylînün eyyâm-ı bahârda seyr-i gül-zâr etdüğidür ve Gül-zârda murâdına yetdüğidür</b></i></li>
<li>Bir gün ki bahâr-ı âlem-ârây <br>Zevk ehline oldı râhat-efzây</li>
<li>Âyîne-i devrden gedüp jeng <br>Devr etdi zemîni âsmân-reng</li>
<li>Feyz-i şeb-i kimyâ-eserden <br>Te’sîr-i şemâme-i seherden</li>
<li>Açıldı ham-ı benefşeden tâb <br>Şeb-nem güle saçdı lû’lû-i nâb</li>
<li>Gül-zâra havâ abîr tökdi <br>Sahrâya gubâr-ı müşg çökdi</li>
<li>Yağdurdı sehâb jâle daşın <br>Ol daş ile yardı gonca başın</li>
<li>Zahmine urup şükûfe merhem <br>Panbuh yeniler ana demâdem</li>
<li>Sebze güle verdi mâli bâcın <br>Yer sebzeye mülkinün harâcın</li>
<li>Hoş reng ile yığdılar tecemmül <br>Fîrûze vü la‘li sebze vü gül</li>
<li>Derk eyledi gonca remz ü îmâ <br>Gül adına açdı yüz muammâ</li>
<li>Mazmûn-ı rubâî-i anâsır <br>Feyz olduğı oldı halka zâhir</li>
<li>Sûsen varakı uçup semâya <br>Her sebzeye kim salurdı sâye</li>
<li>Ol sebzeye uğrayup ahan cû <br>Pûlâde eğer verürdi bir su</li>
<li>Pûlâd deminde cân bulurdı <br>Şemşîr-sıfat zebân bulurdı</li>
<li>Ârâyiş-i sebzeden zemâne <br>Benzetdi zemîni âsmâna</li>
<li>Hurşîd-i çerâğ-ı çeşm-i âlem <br>Gökden yer düşdiğinde her dem</li>
<li>Tahkîk edüben çıhup gümândan <br>Bilmezdî zemîni âsmandan</li>
<li>Gül-zârlar oldı işret-âbâd <br>Her yerde olındı bezm bünyâd</li>
<li>Her gûşede her kim aldı bir kâm <br>Her buk‘ada her kim içdi bir câm</li>
<li>Leylînün anası gördi mutlak <br>Yoh Leylî-i nâ-tüvânda revnak</li>
<li>Meyl-i gül ü seyr-i sebze kılmaz <br>Min gonca açıldı ol açılmaz</li>
<li>Sarf etdi şükûfe tek diremler <br>Cem‘ eyledi nâzenîn sanemler</li>
<li>Sahrâya çıhardı ol nigârı <br>Kıldı güle arz nevbahârı</li>
<li>Tâ gussa vü gamdan ola âzâd <br>Bir dem güle oynaya ola şâd</li>
<li>Ol bir niçe bikr-i pâk-dâmân <br>Hem-râh olup oldılar hırâmân</li>
<li>Yüzden götürüp edeb nikâbın <br>Ref‘ eylediler hayâ hicâbın</li>
<li>Her kim ne bilürse lu‘b ü ya lehv <br>İzhâra getürdi etmeyüp sehv</li>
<li>Gâh eyleyüben sürûdlar sâz <br>Bülbüllere oldılar hem-âvâz</li>
<li>Geh gösterüp oynamakda hâlet <br>Şimşâda yetürdiler hacâlet</li>
<li>Lîkin heves eylemezdi Leylî <br>olmazdı bu lu’b ü lehve meyli</li>
<li>Arturmış idi bahâr derdin <br>Gül zevki ruh-i nigâr derdin</li>
<li>İsterdi ferâgat ile bir dem <br>Tenhâ duta bir bucakda mâtem</li>
<li>Ayrılmayup ol perî-likâlar <br>Artardı belâsına belâlar</li>
<li>Çün eyledi kesret anı dil-teng <br>Nîreng ile verdi anlara reng</li>
<li>K’ey servler eylemen ikâmet <br>Tâ evde çekilmeye nedâmet</li>
<li>Durman kılalum taraf taraf geşt <br>Seyr eyleyelüm havâlî-i deşt</li>
<li>Sancup bele nâzenîn etekler <br>Cem‘ eyleyeyüm güzel çiçekler</li>
<li>Çoh dermeğe her kim olsa kâdir <br>Oldur bu sanemler içre mâhir</li>
<li>Bir yanaya getdi her perî-veş <br>Dağıldı şerer dutuşdı âteş</li>
<li>Tenhâ kalup etdi nâle-i zâr <br>Kıldı gözin ebr-veş güher-bâr <br><i><b>Bu Leylînün ebr ile izhâr-ı niyâzıdır ve Aşk bâbında keşf-i râzıdur</b></i></li>
<li>Ebr ile tekellüm etdi âğâz <br>K’ey âhum ile hemîşe hem-râz</li>
<li>Ger başun ile göğe yetersen <br>Sanma men-i zârdan betersen</li>
<li>Arz eyleme ra‘d ü berk u bârân <br>Bahs etme menümle rûz-ı hicrân</li>
<li>Feryâd kılup dem-i seher-gâh <br>Eflâke çekende şu‘le-i âh</li>
<li>Seylâb-ı sirişk edende cârî <br>Gel gör men-i zâr ü bî-karârı</li>
<li>Ey ebr her eksilende suyun <br>Deryâlara tökme âb-ı rûyun</li>
<li>Al suyı bu çeşm-i hûn-feşândan <br>Deryâlara hem bağışla andan</li>
<li>Ey ebr demî mana vefâ kıl <br>Düşdi sana hâcetüm revâ kıl</li>
<li>Var ol yüzi gül nigâra menden <br>Zâr ağla vü söyle yâra menden</li>
<li>K’ey turfe nigâr-ı nâzenînüm <br>V’ey ârzu-yı dil-i hazînüm</li>
<li>Gel gör ki gamunda niçe zârem <br>Sensüz niçe zâr ü bî-karârem</li>
<li>Gel gör ki nedür gamunda hâlüm <br>Reng-i ruh-i zerd ü eşk-i âlüm</li>
<li>Cân bâr-ı beden götürmez oldı <br>Göz reng-i vücûd görmez oldı</li>
<li>Cânum cânı gözüm çerâğı <br>Rahm eyle ki geldi rahm çağı</li>
<li>Men bilmez idüm belâ imiş aşk <br>Bir derdlü mâcerâ imiş aşk</li>
<li>Derdün ki belâ yolında merdem <br>Aşk içre sana şerîk-i derdem</li>
<li>Saldun men-i hasteni bu hâle <br>Derde meni eyledün havâle</li>
<li>Her derd ki var Leylî aldı <br>Ma‘lûmdürür sana ne kaldı</li>
<li>Ey merd-i rehem deyüp uran lâf <br>İnsâf mıdur bu hanı insâf</li>
<li>Dut kim has ü hâr-ı reh-güzârem <br>Toprağ kimi yolunda hârem</li>
<li>Hurşîd-i cemâlün ey meh-i nev <br>Toprağa nola bırahsa pertev</li>
<li>Bârân-ı visâlün ey dür-i nâb <br>Kılsa has ü hârı nola sîr-âb</li>
<li>Olma mey-i gaflet ile medhûş <br>Hem-sohbetün eyleme ferâmûş</li>
<li>Ey yâr-ı muvâfık ü vefâ-dâr <br>Ey men kimi vü mana sezâ-vâr</li>
<li>Gel yanuma kesme âşinâlığ <br>Yahşi mi olur bu bî-vefâlığ</li>
<li>Derler seni âşık ey nîkû-rûy <br>Âşıklara beyle mi olur hûy</li>
<li>Her kim gerek öz işinde kâmil <br>Âşık ne revâ ki ola âkil</li>
<li>Âşık gerek olmayup karârı <br>Tavf ede müdâm kûy-ı yârı</li>
<li>Düşmez bu yana senün güzârun <br>Ver ola meğer bir özge yârun</li>
<li>Yârun men isem mana nazar kıl <br>Gâhî bu yanaya bir güzer kıl</li>
<li>Ger sende olan ferâgat-i dil <br>Bir dem mana olsa idi hâsıl</li>
<li>Gîsû-yı müselsel-i girih-gîr <br>Boynumda ger olmasaydı zencîr</li>
<li>V’er bağlamasaydı bend-i halhâl <br>Kayd ile ayağumı meh ü sâl</li>
<li>Ayb ile çekilmeseydi adum <br>Bi’llâh bu idi hemîn murâdum</li>
<li>Kim sâye-misâl senden ey nûr <br>Oldukça vücûdum olmayam dûr</li>
<li>Ammâ n’edeyüm esîr-i kaydem <br>Bir boynı ayağı bağlu saydem</li>
<li>Bildürmeğe mihnet ü melâlüm <br>Bu şi‘r yeter beyân-ı hâlüm <br><i><b>Bu gazel Leylî dilindendür</b></i></li>
<li>Aşk dâmına giriftâr olalı zâr olubem <br>Ne belâdur ki ana beyle giriftâr olubem</li>
<li>Dil demekden kesilüp hareketden veh kim <br>Künc-i gam-hâneye bir sûret-i dîvâr olubem</li>
<li>Kudretüm yoh ki kılam kimseye şerh-i gam-ı dil <br>Eyle kim ârıza-i hecr ile bîmâr olubem</li>
<li>Hazerüm ta‘neden ol gâyete yetmişdür kim <br>Yâra ağyâr olup ağyârum ile yâr olubem</li>
<li>Demezem dahi sana âşıkem ey gül zîrâ <br>Sana âşıklığum izhâr edeli hâr olubem</li>
<li>Akl u sabr u dil ü dîn getdi bi-hamdi’llâh kim <br>Sefer-i sâhil-i sevdâya sebük-bâr olubem</li>
<li>Yoh Fuzûlî haberüm mutlak özümden bes kim <br>Vâlih-i nakş-ı hayâl-i ruh-i dildâr olubem <br><i><b>Bu Leylînün künc-i gamda giryânlığıdur ve Mecnûnun vâdî-i aşkda ser-gerdânlığıdur</b></i></li>
<li>Zâr ağlar iken bu resme ol mâh <br>Bir turfe sadâ eşitdi nâgâh</li>
<li>Bir kimse ohurdı şi‘r-i Mecnûn <br>Bu nükte ibâretinde mazmûn</li>
<li>K’ey neş’e-i aşkdan uran dem <br>Mecnûnı sağınma Leylîden kem</li>
<li>Mecnûn ile Leylîni berâber <br>Ger kimse der ise kılma bâver</li>
<li>Leylîde eğerçi derd çohdur <br>Mecnûn-ı hazînce derdi yohdur</li>
<li>Leylî eli iğnedendür efgâr <br>Mecnûna kılıçlar eylemez kâr</li>
<li>Leylîni eder harîr dil-gîr <br>Mecnûna verür neşât zencîr</li>
<li>Leylî ister ki eksile gam <br>Mecnûn gamın arturur demâdem</li>
<li>Mecnûndur ola gama girftâr <br>Leylî kime olmış ola gam-hâr</li>
<li>Mecnûna yeter şikence-i teb <br>Leylî kimedür tabîb yâ Rab</li>
<li>Mecnûndur esîr-i dâm-ı Leylî <br>Leylî kime salmış ola meyli</li>
<li>Leylî dutup ol terâneye gûş <br>Öz nağmesin eyledi ferâmûş</li>
<li>Tahkîk ile bildi bu hisâbı <br>Kim yoh şererinde şu‘le tâbı</li>
<li>Elbette belâ vü derdi gerdûn <br>Mecnûna verüpdür andan efzûn <br><i><b>Bu Leylînün İbni Selâma giriftâr olduğıdur ve Yârdan mahrûm ü mukayyed-i ağyâr olduğıdur</b></i></li>
<li>Mi‘mâr-ı serâçe-i ibâret <br>Beyle bu evi kılur imâret</li>
<li>Kim seyrden olmayup tesellî <br>Öz menziline dönende Leylî</li>
<li>Vermişdi özine dürlü zîver <br>Her zîvere bir netîce muzmer</li>
<li>Tâ mahv ola gözden ahıdan hûn <br>Hem gönleği hem donıydı gül-gûn</li>
<li>Tâ kim ola dûd-i âha mânend <br>Bağlanmış idi benefşe ser-bend</li>
<li>Tâ kim ola savt-ı nâle pâ-mâl <br>Kollanmış idi sadâlu halhâl</li>
<li>Tâ olmaya eşki yüzde ma‘lûm <br>Ruhsârına lû’lû’ idi manzûm</li>
<li>Ra‘nâ başa serpüben leçekler <br>Nazük bele sancuben etekler</li>
<li>Pervânesüz eylemezdi şem‘in <br>Eylerdi dür-i sirişk cem‘in</li>
<li>Ra‘nâ ra‘nâ yürürdi mâh <br>Bir şekl ile kim tebâreka’llâh</li>
<li>Ol asrda var idi Arabda <br>Bir mu‘teber aslda nesebde</li>
<li>Manzûr-ı eâzım u eâli <br>Makbûl-ekâbir ü ehâli</li>
<li>İdrâki bülend ü hüsni dil-keş <br>Etvârı huceste sîreti hâş</li>
<li>Vermiş Hak anun olan murâdın <br>Baht İbni Selâm kılmış adın</li>
<li>Ol turfe hümâ-yı evc-i ikbâl <br>Asûde-zamîr ü fâriğu’l-bâl</li>
<li>Av kasdına eylemişdi pervâz <br>Altında ukâb elinde şehbâz</li>
<li>Bir râh-güzerde ol nigâra <br>Uğraşdı vü kıldı bir nezâre</li>
<li>Cân ü ciğerinde kalmadı tâb <br>Mahv oldı nite ki odda sîm-âb</li>
<li>Terk etdi azîmet-i şikârı <br>Geldi eve getdi ihtiyârı</li>
<li>Tarh etdi binâ-yı resm-i peyvend <br>Tedbir ile buldı bir hıred-mend</li>
<li>Kim lutf ile söz kılanda takrîr <br>Takrîri verürdi daşa tağyîr</li>
<li>İn‘âm edüben ana besî mâl <br>Leylî talebine kıldı irsâl</li>
<li>Şart eyledi ol bülend-ahter <br>Kim olsa bu kâm-ı dil müyesser</li>
<li>Sarf eyleye genc ü mâl-i âlem <br>Cânâne yolında belki cân hem</li>
<li>Çün geldi bu râz-ı dil beyâna <br>Oldı ana râzı ata ane</li>
<li>Ol müşterîye verildi zühre <br>Şâyeste görildi mâra mühre</li>
<li>Çün İbni Selâma yetdi peygâm <br>Tenbîh-i neşât ü müjde-i kâm</li>
<li>Deryâ-yı neşâtı geldi mevce <br>Baş çekdi nihâl-i bahtı evce</li>
<li>Mahzen mahzen cevâhir açdı <br>Hırmen hırmen nisâr saçdı</li>
<li>Açdı der-i genc-i gevher ü zer <br>Fakr ehlini eyledi tevân-ger</li>
<li>Ol servün ayağı bağlu oldı <br>Âzâde iken adağlu oldı <br><i><b>Bu Nevfelün Mecnûn ile mukaddime-i ihtilâtıdur ve Ol cevher-i pâkden tezyîn-i bisâtıdur</b></i></li>
<li>Sâkî yine kasd-ı cân eder gam <br>Ver câm-ı lebâleb ü demâdem</li>
<li>Bî-kes kalubem men-i sebük-rây <br>Sen eylemesen mana maded vây</li>
<li>Men şîftenün penâhı olgıl <br>Bî-kesler ümîd-gâhı olgıl</li>
<li>Cehd eyle vü kılma bir işe ahd <br>V’er ahd etsen vefâya kıl cehd</li>
<li>Şemşîr-i mübâriz-i fesâne <br>Bu rezmde beyle batdı kana</li>
<li>Kim var idi bir huceste-fercâm <br>Ol asrda âdil ü nîkû-nâm</li>
<li>Tîğiyle mesaff müşkili hall <br>Ma‘rûf-ı zemâne adı Nevfel</li>
<li>Hem aşk yolunda çoh yöğürmiş <br>Hem çoh sitem-i zemâne görmiş</li>
<li>Bezminde misâl-i dürr-i meknûn <br>Bir gün ohunurdı şi‘r-i Mecnûn</li>
<li>Gâyetde beğendi tarz-ı pâkin <br>Mazmûn-ı kelâm ü sûz-nâkin</li>
<li>Sordı sıfatın dediler ey şâh <br>Âşüfte kılupdur anı bir mâh</li>
<li>Rüsvâlığı edüp özine pîşe <br>Dâm ü ded ile gezer hemîşe</li>
<li>Nevfel kılup ârzû-yı Mecnûn <br>Ashâb ile kıldı azm-i hâmûn</li>
<li>Bir gûşede gördi hâr ü mehcûr <br>Hâli nesak-ı salâhdan dûr</li>
<li>Etrâfını tayr ü vahş almış <br>Vahşet anı bir hisâra salmış</li>
<li>Çün dâire-i sübâ‘-ı hâil <br>Kat‘etdi sipeh görüp selâsil</li>
<li>Mecnûna yetişdi ol vefâ-dâr <br>Âsâr-ı telattuf etdi izhâr</li>
<li>K’ey haste nedür bu çekdüğün renc <br>Vîrânede zâyî etdüğün genc</li>
<li>Vahşî ne bilür senün makâmun <br>Hem-cinsleründen iste kâmun</li>
<li>Hâl ehlisen iste ehl-i hâli <br>Sahrâlara düşme lâübâlî</li>
<li>Devlet dilesen hümâdan iste <br>Genc isetesen ejdehâdan iste</li>
<li>Gam çekme ki men olınca gam-hâr <br>Yârun sana an-karîb olur yâr</li>
<li>Ger olsa zer ile iş ser-encâm <br>Yük yük tökelüm zer alalum kâm</li>
<li>V’er olsa garaz mesaffa muhtâc <br>Biz kan tökelüm sen eyle târâc</li>
<li>Ancak olagör menümle hem-dem <br>Men kim senünem senündür ol hem <br><i><b>Bu Mecnûnun Nevfel ile derd-i dil edâsıdur ve Şerh ü tafsîl-i mâcerâsıdur</b></i></li>
<li>Mecnûn dedi ey yegâne-i ahd <br>Tedbîrüme çohlar etdiler cehd</li>
<li>Çoh ehl-i azâyim etdi tedbîr <br>Olmadı perî bu dîve teshîr</li>
<li>Toprağlara tökildi çoh zer <br>Olmadı bu kimyâ müyesser</li>
<li>Sende bilürem ki lutf çohdur <br>Ne sûd çü mende baht yohdur</li>
<li>Sürme bilürem ki arturur nûr <br>Ne fâide göz eğer ola kûr</li>
<li>İkbâlüme yohdur i‘timâdum <br>Müşkil görinür menüm murâdum</li>
<li>Ah er kılasen bu şuğle ikdâm <br>Râyunca iş olmaya ser-encâm</li>
<li>Hem dûstum olmaya mana yâr <br>Hem düşmen ola ne dûst kim var</li>
<li>Bahtum bilürem menüm yamandur <br>Sûd istedüğün mana ziyandur</li>
<li>Bahtum sıfatında bir gazel var <br>Dâim kılurem men anı tekrâr <br><i><b>Bu gazel Mecnûn dilindendür</b></i></li>
<li>Vefâ her kimseden kim istedüm andan cefâ gördüm <br>Kimi kim bî-vefâ dünyâda gördüm bî-vefâ gördüm</li>
<li>Kime kim derdümi izhâr kıldum isteyüp dermân <br>Özümden min beter derd ü belâya mübtelâ gördüm</li>
<li>Mükedder hâtırumdan kılmadı bir kimse def‘-i gam <br>Safâdan dem uran hem-demleri ehl-i riyâ gördüm</li>
<li>Eğer su dâmenin dutdum revân dönderdi yüz menden <br>Ve ger gözgüden umdum sıdk aks-i müddeâ gördüm</li>
<li>Ayak basdum reh-i ümmîde ser-gerdânlığ elverdi <br>Emel ser-riştesin dutdum elümde ejdehâ gördüm</li>
<li>Mana gösterdi gerdun tîre bahtum gözgüsin yüz kez <br>Men-i bed-baht ana her gâh kim bahdum kara gördüm</li>
<li>Fuzûlî ayb kılma yüz çevirsem ehl-i âlemden <br>Neden kim her kime yüz dutdum andan yüz belâ gördüm <br><i><b>Bu Nevfelün Mecnûna ümmîd-vârlığ verdüğidür ve Hüsn-i musâhabetiyle rızâsın ele getürdüğidür</b></i></li>
<li>Nevfel dedi ey edîb-i kâmil <br>Feyz-i nazarumdan olma gâfil</li>
<li>Li’llâhi’l-hamd gayretüm var <br>Gayret kadarınca kudretüm var</li>
<li>Sen cehd eyle ki yâr ola ehl <br>Çün yâr ola ehl kârdur sehl</li>
<li>Mecnûn hem ümîd ile olup şâd <br>Terk etdi tarîk-i tab‘-ı mu‘tâd</li>
<li>Hem sildi gubâr-ı fark u gîsû <br>Hem eyledi kat‘-ı nâhun ü mû</li>
<li>Hem cismine verdi zîb-i câme <br>Hem başına zîver-i imâme</li>
<li>Bezm-i tarabı makâm dutdı <br>Meyl–i tarab etdi câm dutdı</li>
<li>Nevfel hem olup mülâzim-i ahd <br>İmdâdına kıldı cân ile cehd</li>
<li>Aldı ele müşg-bâr hâme <br>Leylî haşemine yazdı nâme</li>
<li>K’ey tâife-i bülend-pâye <br>Bî-gâneliğ etmen âşinâya</li>
<li>Edüp meni iltifâta memnûn <br>Leylîni edün refîk-i Mecnûn</li>
<li>Ol lâle ise bu nesterendür <br>Şimşâd ise ol bu nârvendür</li>
<li>Ol muna bu anadur sezâ-vâr <br>Ey ehl-i garaz nedür bu âzâr</li>
<li>Kâm olsa nizâsuz müyesser <br>Ha genc-i dür ü hizâne-i zer</li>
<li>V’er olsa bu hayr işde te’hîr <br>Ha ta‘n-ı sinân ü darb-ı şemşîr</li>
<li>Ol kavme çü rûşen oldı ahvâl <br>Oldı bu cevâb olardan irsâl</li>
<li>Kim bizde cünûn ilâcı yohdur <br>Divâneler ihtiyâcı yohdur</li>
<li>Genc ü zere eyleme tefâhur <br>Besdür bize gencümüzdeki dür</li>
<li>Lâf ile kılıçdan urmagıl dem <br>Kim var kılıcumuz bizüm hem <br><i><b>Bu Nevfel’ün Leylî haşemiyle rezm etdüğidür ve Rezmde mağlûb olup sulha azm etdüğidür</b></i></li>
<li>Nevfel ki eşitdi ol cevâbı <br>Terk eyledi şâhed ü şarâbı</li>
<li>Cem‘ etdi sipâh-ı bî-nihâyet <br>Çaldurdı nefîr ü çekdi râyet</li>
<li>Ol kavm hem oldılar haberdâr <br>Cem‘ eylediler sipâh-ı hûn-hâr</li>
<li>Ref‘ oldı iki tarafdan âzerm <br>Hengâme-i rezmi etdiler germ</li>
<li>Bir subh ki kıldı husrev-i Rûm <br>Şâm ehline Hind fethini şûm</li>
<li>Seyyâreden aldı mihr meydân <br>Saldı kılıç u getürdi kalhan</li>
<li>Gün hançeri oldı âşikâre <br>Gerdûn zırıhını etdi pâre</li>
<li>Satranc-sıfat ol iki leşker <br>Birbirine durdılar berâber</li>
<li>Geh nîze kılurdı cân-sitânlığ <br>Geh nâvek ederdi hûn-feşânlığ</li>
<li>Ol benzer idi kad-i nigâra <br>Bu gamze-i dil-firîb-i yâra</li>
<li>Eylerdi zebân-ı ta‘n-ı şemşîr <br>Ahvâl-i adem vücûda takrîr</li>
<li>Ahvâline halkun ağlayup zâr <br>Çeşm-i zırıh olmış idi hûn-bâr</li>
<li>Gürz ile olurdı hurd her sû <br>Cevşenlere üstühân-ı pehlû</li>
<li>Rezm oldı belâ yağışlu bir mîğ <br>Ra‘d ü berki tüfeng ile tîğ</li>
<li>Gösterdi güzâr-ı gürz ü peykân <br>Kalhanda zırıh zırıhda kalhan</li>
<li>Mecnûn olara kılup nezâre <br>Çekmişdi özini bir kenâra</li>
<li>Durmışdı alem-misâl bî-bâk <br>Bir arsada şerm-sâr ü gam-nâk</li>
<li>Çekmişdi bu leşker içre râyet <br>Ol leşker içün dilerdi nusret</li>
<li>Munlar ile hây ü hûy ederdi <br>Feth anlara cüst ü cûy ederdi</li>
<li>Bu leşker ana muîn ü gam-hâr <br>Ol tâlib-i feth-i leşker-i yâr</li>
<li>Ger öz sipehinde görse maktûl <br>Şükr eylemeğe olurdı meşgûl</li>
<li>V’er görse katîl-i kavm-î dildâr <br>Derd ile kılurdı nâle vü zâr</li>
<li>Sebze kimi olsa ger müyesser <br>Öz leşkerine ururdı hançer</li>
<li>Bir kimse dedi ki ey siyeh-rûz <br>Hasmını diler mi kimse fîrûz</li>
<li>Biz cân kıluruz yolunda pâ-mâl <br>Sen düşmen içün dilersen ikbâl</li>
<li>Akla bu iş eylemez delâlet <br>Ger âkil isen nedür bu hâlet</li>
<li>Mecnûn dedi men fedâ-yı yârem <br>Vaslına anun ümîd-vârem</li>
<li>Çün leşker-i yârdur kılan rezm <br>Ol rezme ne lâyık eylemek azm</li>
<li>Çün dûst sipâhıdur eden ceng <br>Düşmenliğe hem-râz değüldür âheng</li>
<li>Hem-râzdur ki bulam visâle fursat <br>Yârum tarafından ola nusret</li>
<li>Cânum ola dûst dil-pezîri <br>Yâ küştesi ola yâ esîri</li>
<li>Bu ma‘rekede neşât-mendem <br>Ol silsilede esîr-i bendem</li>
<li>Müşkil işe olmışem giriftâr <br>Ağyârum yâr u yârum ağyâr</li>
<li>Ger katlüme dûst çekse şemşîr <br>Yoh mende rızâdan özge tedbîr</li>
<li>Hoşnûd değül miyem bu hâle <br>Kim cân verem ü yetem visâle</li>
<li>Çün beyle cevâb eşitdi sâil <br>Ol fazl ü kemâle oldı kâil</li>
<li>Geldükçe olup ziyâde âşûb <br>Az kaldı ki Nevfel ola mağlûb</li>
<li>El-kıssa müyesser olmayup kâm <br>Ol gün cedel oldı subh-tâ-şâm</li>
<li>Çün oldı ıyân talîa-i şeb <br>Meydân-ı sipihri dutdı kevkeb</li>
<li>Âsâyişe hâsıl oldu fursat <br>Cân almağa merg verdi mühlet</li>
<li>Her saf bir arada dutdı menzil <br>Birbirine kondılar mukâbil</li>
<li>Hem-demlere râzın açdı Nevfel <br>Kim müşkil-i hâlümi kılun hall</li>
<li>Men eşca‘-ı ehl-i rûzgârem <br>Hurşîd-i sipihr-i kâr-zârem</li>
<li>Yoh kimsede tâb-ı tîğ-i tîzüm <br>Endîşe-i tâkat-ı sitîzüm</li>
<li>Bu rezmde bilmezem nedür hâl <br>Kim fethüme nusret eyler ihmâl</li>
<li>Elbette ki Hak rızâsıdur bu <br>Bir ehl-i Hakun duâsıdur bu</li>
<li>Arz eylediler ki ey cihân-dâr <br>Mecnûndan olup mısen haberdâr</li>
<li>Biz cân kıluruz anun fedâsı <br>A‘dâmuzadur anun duâsı</li>
<li>Biz kasd ederüz anun murâdın <br>Ol düşmene bağlar i‘tikâdın</li>
<li>Nevfel ki eşitdi ol kelâmı <br>Kalmadı ol emre ihtimâmı</li>
<li>Bilmişdi ki sâhib-i nazardur <br>Elbette dûası mu‘teberdür</li>
<li>Bildi ki müyesser olmaz ol kâm <br>Te’sîr kılur duâ ser-encâm</li>
<li>Çün vasl değüldi hükm-i takdîr <br>Müşkil ki eser vereydi tedbîr</li>
<li>Vehm etdi ki mün‘akis ola hâl <br>Rezminde mubârek olmaya fâl</li>
<li>Kirdârını görmedi münâsib <br>Nezr etdi ki ger olursa gâlib</li>
<li>Zikr etmeye dahi Leylî adın <br>Terk ede bu emr içün inâdın <br><i><b>Bu Nevfelün ikinci nevbet rezm edüp gâlip olduğıdur ve Vefâ-yı ahdde kâzib olduğıdur</b></i></li>
<li>Çün tîğ çeküp mübâriz-i Rûm <br>Şâm ehlini etdi emre mahkûm</li>
<li>Feth oldı sipâh-ı Türke mensûb <br>Oldı Arabın sipâhı mağlûb</li>
<li>Âdetçe yine ol iki leşker <br>Rezm etmeği etdiler mukarrer</li>
<li>Tığ aldı eline pehlevânlar <br>Başlar kesilüp tökildi kanlar</li>
<li>Cân eyledi terk-i hâne-i ten <br>Ol çıhmağa açdı tîr revzen</li>
<li>Başlarda belânı çoh görüp akl <br>Bir özge makâma eyledi nakl</li>
<li>Peykân sünük içre oldı peyvend <br>Gül şâhlarında gonca mânend</li>
<li>El-kıssa hilâf-ı resm-i evvel <br>A‘daya muzaffer oldı Nevfel</li>
<li>Hasm etdi kabül-i hükm-i tâat <br>Başlandı tazarru‘-ı şefâat</li>
<li>Leylînün atası açdı başın <br>Doldurdu gözine kanlu yaşın</li>
<li>Acz ile dedi ki ey hudâvend <br>Şâhenşeh-i âdil ü hıred-mend</li>
<li>Ger Leylî içündür ıztırâbun <br>İkrâh ile vermezem cevâbun</li>
<li>Ammâ reh ü resmdür mukarrer <br>Bir avrete aybdür iki er</li>
<li>Leylî bu haşemde nâm-zeddür <br>Akd ile mukayyed-i ebeddür</li>
<li>Çün hükmün eder bu resmi pâ-mâl <br>Bârî anı gayre verme sen al</li>
<li>Gül bergümüzi hevâya verme <br>Nâmûsumuzı fenâya verme</li>
<li>Nevfel dedi ey güzîn-i eşrâf <br>Yoh mende hilâf-ı adl ü insâf</li>
<li>Men mahz-ı mürüvvet ü vefâyem <br>Gencîne-i gevher-i atâyem</li>
<li>Bî-dâd ü sitem değül şiârum <br>Adl içre tamâmdur ıyârum</li>
<li>Men hem hacîlem bu mâcerâdan <br>Âcizlere kılduğum cefâdan</li>
<li>Hakkâ bu değüldi i‘tikâdum <br>Kim hâsıl edem men öz murâdum</li>
<li>Bir sınmışa mûmyâ dilerdüm <br>Bir haste içün şifâ dilerdüm</li>
<li>Gördüm görinür bu emr müşkil <br>Bîmâr değül ilâca kâbil</li>
<li>Bî-dâddan olmışem peşîmân <br>Afv ede meğer bu sehvi Sübhân</li>
<li>Gelmez gözüme iyâl ü mâlün <br>Mâlün senün olsun ü iyâlün</li>
<li>Var imdi sen eymen ol hatardan <br>Min-ba‘d tevehhüm etme şerden</li>
<li>Munı dedi açdı âlet-i rezm <br>Öz memleketine eyledi azm</li>
<li>Mecnûn der-i i‘tirâz edüp bâz <br>Ol servere ta‘ne etdi âğâz</li>
<li>K’ey bîhûde kavlün ü karârun <br>Ahdünde bu mıdur i‘tibârun</li>
<li>Ne fâide sikkesüz diremden <br>Ne sûd netîcesüz keremden</li>
<li>Sâyen uludur velî ne hâsıl <br>Kim feyz değende oldı zâil</li>
<li>Her niçe ki etdiler mürâât <br>Kim eyleyelüm muna mükâfât</li>
<li>Andan yeğin edelüm sana yâr <br>Âsân işüni gel etme düşvâr</li>
<li>Mutlak eser etmedi ana pend <br>Zencir-i hevâ kaçan dutar bend</li>
<li>Efgân edüp etdi hırkasın çâk <br>Sahrâlara düşdi zâr ü gam-nâk <br><i><b>Bu Mecnûnun zencîre özin bend etdüğidür ve Behâne ile Leylî tarafına getdüğidür</b></i></li>
<li>Bir gün seher ol mücâvir-i deşt <br>Eylerdi gürüh-ı vâhş ile geşt</li>
<li>Bir pîr-i hazîn görindi nâgâh <br>Zencirlü bir esîri hem-râh</li>
<li>Mecnûnun esîre yandı cânı <br>Ol pîr-i hazîne sordı anı</li>
<li>Kim bu ne esîrdür beyân et <br>Cürmin men-i mücrime ıyân et</li>
<li>Sırr-ı dilin etdi pîr rûşen <br>Kim dûstdürür değül bu düşmen</li>
<li>Men haste-i beste-i iyâlem <br>Fakr ile iğen şikeste-hâlem</li>
<li>Bu hem men-i zârdan beterdür <br>Âvâre vü hâr ü derbederdür</li>
<li>Bir rûzî içün olup füsûn-sâz <br>Her dem kıluruz füsûnlar âğâz</li>
<li>Tâ hâsıl ola maâş-ı etfâl <br>Bir şu‘bededür bu gördüğün hâl</li>
<li>Bu kanlulığa kılupdur ikrâr <br>Men iylemişem munı giriftâr</li>
<li>Sâhib-diyetem men ü bu hûnî <br>Gör vech-i maâş içün füsûnı</li>
<li>Tâ kim gezüp eyleye gedâlığ <br>Bendeni kıla girih-küşâlığ</li>
<li>Her ne kazanur gezende ev ev <br>Taksîm ederüz arada cev cev</li>
<li>Kısmetde hem etmişüz karârı <br>Men yarıyem ü bu şahs yarı</li>
<li>Mecnûn dedi sehv edüpsen ey pîr <br>Dîvânelere gerek bu zencîr</li>
<li>Gel hâcetümi menüm revâ kıl <br>Bend eyle meni munı rehâ kıl</li>
<li>Sâyen tek olup senünle hem-seyr <br>Men ehl-i keremden isteyem hayr</li>
<li>Her ne yığılursa bîş ü ya kem <br>Varın sana eyleyem müsellem</li>
<li>Kasdum bu iki eyleyem men-i zâr <br>Evden eve seyr müşterî-vâr</li>
<li>Şâyed ki bir evde ola mümkin <br>Ol zühreye olmağum mukârin</li>
<li>Pîr oldı ümîd-i nef‘ ile şâd <br>Evvelki esîrin etdi âzâd</li>
<li>Zencîre girüp remîde Mecnûn <br>Erbâb-ı cünûna düzdi kânûn <br><i><b>Bu Mecnûnun zencîre şerh-i gamıdur ve Beyân-ı silsile-i elemidür</b></i></li>
<li>Ol silsileye olup hem-âvâz <br>Ağlardı ki ey menümle hem-râz</li>
<li>Sen genc-i belâya ejdehâsen <br>Ser-rişte-i mihnet ü belâsen</li>
<li>Şerh-i gama var min dehânun <br>Deprendükçe çıkar figânun</li>
<li>Başdan ayağa delük delük ten <br>Gönlündeki râzun etdi rûşen</li>
<li>Ey muntazır-ı nezâre-i yâr <br>Nezzâre-i yâra min gözün var</li>
<li>Gezmek hevesiyle hâne hâne <br>Ol pîr ile oldılar revâne</li>
<li>Tevfîk olup anlarunla hem-râh <br>Leylî haşemi gezerdi bir bir</li>
<li>Mecnûn reseni elinde ol pîr <br>Ev ev haşemi gezerdi bir bir</li>
<li>Leylî evine erişdi nevbet <br>Ol hasteye gâlip oldı hayret</li>
<li>Ser-geşte-i âlem oldı pâ-best <br>Meyhâne öninde düşdi ser-mest</li>
<li>Çün çekdi bir ihtiyârsuz âh <br>Leylî ev içinde oldı âgâh</li>
<li>Bir âh ile kıldı haymesin çâk <br>Mazlûmına açdı çeşm-i nem-nâk</li>
<li>Gördi ki görinmez olmuş ol zâr <br>Olmış gam ile zaîf ü bîmâr</li>
<li>Kaşı kimi kâmeti bükilmiş <br>Yaşı kimi peykeri tökilmiş</li>
<li>Cismi gam içinde cân şebîhi <br>Derk-i nazarı gam-ı bedîhî</li>
<li>Dîdâr ile ol şeh-i letâfet <br>Mihmânına eyledi ziyâfet</li>
<li>Râz-ı dil-i zârın etdi ifşâ <br>Bu şi‘ri bedîhî kıldı inşâ <br><i><b>Bu gazel Leylî dilindendür</b></i></li>
<li>Yâr rahm etdi meğer nâle vü efgânumuza <br>Ki kadem basdı bugün külbe-i ahzânumuza</li>
<li>Eşk bârânı meğer kıldı meded kim nâgeh <br>Bitdi bu şâh-ı gül-i tâze gülistânumuza</li>
<li>Bize âh ateşinün yanduğı andan bilinür <br>Ki çerâğ eyledi rûşen şeb-i hicrânumuza</li>
<li>Bu visâle yuhu ahvâli demek mümkin idi <br>Eğer olsaydı yuhu dîde-i giryânumuza</li>
<li>Bir hayâl ola meğer gördüğümüz yohsa nigâr <br>Mutlakâ hâtıra gelmez ki gele yanumuza</li>
<li>Yâr mihmânumuz oldı gelün ey cân ü gönül <br>Kılalum sarf nemüz var ise mihmânumuza</li>
<li>Dilberün câna imiş kasdı Fuzûlî gel ki <br>Cân verüp dilbere minnet koyalum cânumuza <br><i><b>Bu Mecnûnun Leylîye mukâbil olup Ahvâlin beyân etdüğidür veFursatla râz-ı pinhânın ıyân etdüğidür</b></i></li>
<li>Mecnûn ki ana nezâre kıldı <br>Râz-ı dilin âşikâre kıldı</li>
<li>Çekdi feleğe figân ü âhı <br>Sultânınun oldı dâd-hâhı</li>
<li>K’ey kadri bülend pâdişahum <br>Bildür mana kim nedür günâhum</li>
<li>Fermâna muhâlefet mi kıldum <br>A‘dâya muvâfakat mi kıldum</li>
<li>Bed-hâhlarun mıdur bu tedbîr <br>Gammâzlarun mıdur bu tezvîr</li>
<li>Men mu‘tekidem bu âsitâna <br>Yâ Rab n’ola reddüme behâne</li>
<li>Kimdendür ola mana bu hîle <br>Kim oldı ola muna vesîle</li>
<li>Tâ hâk-i deründen olmışem dûr <br>Âşüfte vü haste-hâl ü rencûr</li>
<li>Gâhî çekerem şikence-i gam <br>Gâhî olurem belâya hem-dem</li>
<li>Tenhâ geçer oldı rûzgârum <br>Sahrâda ne mûnis ü ne yârum</li>
<li>Sen hod güzelüm gamum yemezsen <br>Ol şîfte handadur demezsen</li>
<li>Menden bu tegâfülün acebdür <br>Gûyâ ki nişâne-i gazabdur</li>
<li>Men beyle niçün zebûn ü hârem <br>Ha geldüm eğer günâhkârem</li>
<li>Çökdüm yere gerdenümde zencîr <br>Bismillâh eğer olursa ta‘zîr</li>
<li>Fermân senden kabûl menden <br>Olma güzelüm melûl menden</li>
<li>Zülf ü müje hançer ü resen bes <br>Hükmüni yürüt hem as hem kes</li>
<li>Gel arada bir gubâr koyma <br>Öldür meni şerm-sâr koyma</li>
<li>Ta‘zîrüme eylesen teallül <br>Lâzım meni öldürür tegâfül</li>
<li>Ey lâle-izâr ü anberîn-mû <br>Gencîne-cemâl ü mâr-gîsû</li>
<li>Tâ zülfüne olmışem giriftâr <br>Zencîr-i cünûna rağbetüm var</li>
<li>Gam silsilesine pây-bendem <br>Dîvâneler içre ser-bülendem</li>
<li>Sevdâda dönüp ziyâna sûdum <br>Peyveste bu şi‘rdür sürûdum <br><i><b>Bu gazel Mecnûn dilindendür</b></i></li>
<li>Küfr-i zülfün salalı rahneler imânumuza <br>Kâfir ağlar bizüm ahvâl-i perîşânumuza</li>
<li>Seni görmek müteazzir görinür beyle ki eşk <br>Sana bahdukda dolar dîde-i giryânumuza</li>
<li>Cevri çoh eyleme kim olmaya nâgeh dükene <br>Az edüp cevr ü cefâlar kılasen cânumuza</li>
<li>Eksük olmaz gamumuz munca ki bizden gam alup <br>Her gelen gamlu geder şâd gelüp yanumuza</li>
<li>Var her halka-i zencîrümüzün bir ağzı <br>Muttasıl vermeğe ifşâ gam-ı pinhânumuza</li>
<li>Gam-ı eyyâm Fuzûlî bize bî-dâd etdi <br>Gelmişüz acz ile dâd etmeğe sultânumuza <br><i><b>Tamâmî-i sühan</b></i></li>
<li>Bir lahza kılup bu resme feryâd <br>Sultânına zulm-i aşkdan dâd</li>
<li>Zencîrini etdi pâre pâre <br>Dutdı yine halkdan kenâre</li>
<li>Endâmı şikeste çeşmi nemnâk <br>Rüsvâ vü harâb ü mest ü bî-bâk</li>
<li>Ardınca koşun koşun uşağlar <br>Ahvâline kim güler kim ağlar <br><i><b>Bu Mecnûnun kûrlığ behânesiyle dildârıCemâlin gördüğidür ve Dîde-i ümmîdin tûtiyâ-yı maksûda yetürdüğidür</b></i></li>
<li>Bir gün dahi ol behâne-perdâz <br>Bir özge behâne kıldı âğâz</li>
<li>Bağladı iki gözin ki kûrem <br>Ahvâl-i cihâna bî-şuûrem</li>
<li>Arz eyledi za‘f ü bî-nevâlığ <br>Ev ev gezüp eyledi gedâlığ</li>
<li>Takrîb ile azm-i yâr kıldı <br>Leylî evine güzâr kıldı</li>
<li>Ol dûsta zâhir eyleyüp râz <br>Yâ dûst deyüp yetürdi âvâz</li>
<li>Leylî ki eşitdi ol sadânı <br>Bildi eşiğindeki gedânı</li>
<li>Evden çıhup etdi arz-ı dîdâr <br>Kıldı sadaka zekât-ı ruhsâr</li>
<li>Pinhân bahuben ol âftâba <br>Mecnûn yine geldi bu hitâba</li>
<li>K’ey hâl-i siyâhı göz sevâdı <br>Cân ârzûsı gönül murâdı</li>
<li>Ger bağlu ise gözüm revâdur <br>Ser-çeşme-i lücce-i belâdur</li>
<li>Bend eylemesem önin demâdem <br>Seylâba geder tamâm-ı âlem</li>
<li>Göz kimi seni eyleyüp nezâre <br>Rüsvâ kılur ehl-i rûzgâra</li>
<li>Tahkîk edübem ki düşmenündür <br>Men kıydım ana rızâ senündür</li>
<li>Dergâhuna bağladum getürdüm <br>Baş üzre ayağuna yetürdüm</li>
<li>Ey gamze vü la‘li şehd ü şemşîr <br>Hâhî afv eyle hâh ta‘zîr</li>
<li>Dergâhuna geldüğümde ey hûr <br>Sermâyem idi gözümdeki nûr</li>
<li>Öğretdi gamun mana ticâret <br>Yüz şükr ki kılmadum hasâret</li>
<li>Göz nûrını hâk-i pâya verdüm <br>Az cinsümi çoh behâya verdüm</li>
<li>Şâhum nazar et men-i gedâya <br>Bîgâneliğ etme âşinâya</li>
<li>Cân bâğına gam nihâli tikdün <br>Ten mülkine derd tohmı ekdün</li>
<li>Ol tohm ü nihâle nef‘-i hâsıl <br>Oldı nem-i eşk ü sûziş-i dil <br><i><b> </b></i></li>
<li>Gel mülküne bâğuna güzer kıl <br>Mahsûl ü menâfi‘e nazar kıl</li>
<li>Munı deyüp ol garîb ü hayrân <br>Dutdı reh-i bâdiye kemâ-kân <br><i><b>Bu İbni Selâmun Leylî visâline râğıb olduğıdur ve Bu da‘vâda subh-ı ümmîdi kâzib olduğıdur</b></i></li>
<li>Sâkî bize râhat-ı revân ver <br>Cânsuzlara himmet eyle cân ver</li>
<li>Kıl mest bizi mey-i mugândan <br>Evvel hoş ü hurrem eyle andan</li>
<li>Sor kim nişedür sebât-ı âlem <br>Encâm-ı ferah nihâyet-i gam</li>
<li>Dünyâ işi i‘tibârsuzdur <br>Çerhün revişi karârsuzdur</li>
<li>Çoh kimsene genc içün çeker renc <br>Gayrine nasîb olur anun genc</li>
<li>Gör anı ki her nihâl-i ser-keş <br>Sudandur ü sarfın eyler âteş</li>
<li>Takdîredür asl-ı emr mensûb <br>Hoşdur bu ki tâlib ola Matlûb</li>
<li>Çün İbni Selâm bildi hâli <br>Meydân-ı murâdı gördi hâlî</li>
<li>Cem‘ etdi ekâbirin diyârun <br>A‘yânını ehl-i rûzgârun</li>
<li>Gönderdi nikâh içün besî mâl <br>Şart etdügin etdi cümle irsâl</li>
<li>Min zerrîn-na‘l rahş-ı tâzî <br>Mısrî vü Irâkî vü Hicâzî</li>
<li>Min câriye vü gulâm-ı zîbâ <br>Pîrâyeleri harîr ü dîbâ</li>
<li>Min nâka nebât-ı kand yüklü <br>Nesrîn derilü benefşe tüglü</li>
<li>Min tabla abîr ü anber ü müşg <br>Yüz yük güher-i ter ü zer-i huşg</li>
<li>Esbâb-ı nikâh olup revâne <br>Kâbîni kesildi nakd-i câna</li>
<li>Leylî bu cefâdan oldı âgâh <br>Kim buldı bahârına hazân râh</li>
<li>Ümmidi gözine doldı toprağ <br>Maksûd nihâli tökdi yaprağ</li>
<li>Aks-i garaz oldı sûret-i hâl <br>İdbâra mübeddel oldı ikbâl</li>
<li>Gül ister iken sataşdı hâra <br>Nûr ister iken dutuşdı nâra</li>
<li>Efgân ile mâtem etdi sûrı <br>Mâtem-kede mahfil-i sürûrı</li>
<li>Meşşâta silerdi zülf ü hâlin <br>Arturmağa zîb ile cemâlin</li>
<li>Ol âh u sirişk ile demâdem <br>Hâli güm ederdi zülfi derhem</li>
<li>Eğmezdi hilâli vesmeye baş <br>Gözden giderürdi sürmesin yaş</li>
<li>Gîsûsı çekerdi şâneden ser <br>Bir bâr idi gerdeninde gevher</li>
<li>Gözgüye keder verürdi âhı <br>Zulmât-ı hat istemezdi mâhı</li>
<li>Pâ-bûsına bulmayup hınâ dest <br>Kılmışdı nekâreni üni pest</li>
<li>İklîle ruhı ururdı âteş <br>Buy-i hoş ana gelürdi nâhoş</li>
<li>Ta‘ne tikeninden etmeyüp bâk <br>Gül kimi kılurdı geydüğin çâk</li>
<li>Her lahza kılurdı âh ü feryâd <br>Derdi ki elünden ey felek dâd</li>
<li>Senden bu midi menüm murâdum <br>Devrânuna bağlu i‘tikâdum</li>
<li>Vaslını tevakku‘ etdüğüm yâr <br>Bi’llâh bu değül yanılma zinhâr</li>
<li>Ol nakş-ı sahîfe-i vefâdur <br>Bu tarz-ı cerîde-i fenâdur</li>
<li>Ol garka-i bahr-ı zevk-i cândur <br>Bu mahv-ı tena‘‘um-ı cihândur</li>
<li>Ol hayr yolına râh-berdür <br>Bu başladuğı tarîk şerdür</li>
<li>Cânânesi içün ol diler cân <br>Öz cânı içün diler bu cânân</li>
<li>Men anunem ol menüm ezelden <br>Sahla bu alâkanı halelden</li>
<li>Ey çerh bu akd olanda muhkem <br>Belkim yoh idün arada sen hem</li>
<li>Gel terk-i tegallüb ü sitem kıl <br>Tanrını arada gör kerem kıl</li>
<li>Verme kavîye zaîf mâlin <br>Düşmenlere dûstlar halâlin</li>
<li>Mecnûnumı sanma kimseden kem <br>Bir merd-i reh-i belâdur ol hem</li>
<li>Ey İbni Selâm-ı bî-ser-encâm <br>Bilsen sana mekr edüpdür eyyâm</li>
<li>Mecnûna koyupdur ad Leylî <br>Eyler seni ola kim tesellî</li>
<li>Sen kâm-ı dil iste men belâyem <br>Sen genc dile men ejdehâyem</li>
<li>Ammâ demezem işün hatâdur <br>Nisbet mana gâyet-i atâdur</li>
<li>Kurtar meni atadan anadan <br>Bir gam yeğ olur iki belâdan</li>
<li>Derd ile kılurdu nâle vü âh <br>Esbâb-ı tecümmülinden ikrâh</li>
<li>Devrândan edüp figân ü feryâd <br>Bu şi‘ri ohurdı ol perî-zâd <br><i><b>Bu gazel Leylî dilindendür</b></i></li>
<li>Hilâf-ı re’yüm ile ey felek medâr etdün <br>Meni gül ister iken mübtelâ-yı hâr etdün</li>
<li>Mürûr-ı ömrde bir dönmedün murâdum ile <br>Döne döne mana zulm etmeği şiâr etdün</li>
<li>İhânetümde nedür bilmezem murâdun kim <br>Azîz-i âlem iken hâr ü hâk-sâr etdün</li>
<li>Ümîd-vâr idüm evvel ki bir neşât görem <br>Binâ-yı mihnetümi şimdi üstüvâr etdün</li>
<li>Cefâ eliyle kılup çâk perde-i sabrum <br>Nihân olan gamumı halka âşikâr etdün</li>
<li>Vefâda vermeğe cân vermedün mana mühlet <br>Meni bu ahd vefâsında şerm-sâr etdün</li>
<li>Bir özgeni mana yâr eylemekdesen gûyâ <br>Menümle yâr olanı özge ile yâr etdün</li>
<li>Meğer bilindi Fuzûlî sana felek hâli <br>Ki varını bu cihânun yoh i‘tîbar etdün <br><i><b>Tamâmî-i sühan</b></i></li>
<li>Ol nev‘ görenler ıztırâbın <br>Tezyîn ü cilâdan ictinâbın</li>
<li>Eylerler idi gümân ki ol zâr <br>Bir özge belâyadur giriftâr</li>
<li>Kılmışdı ol âftâbı muztar <br>Hecr-i peder ü firâk-ı mâder</li>
<li>Derlerdi hakundur ey semen-bûy <br>Dutmışdun atan anan ile hûy</li>
<li>Hâlâ ki bulardan ayrılursen <br>Gurbet sitem olduğın bilürsen</li>
<li>Efgânuna hiç men‘ yohdur <br>Sen kimi yanan firâka çohdur</li>
<li>Ammâ bu imiş çü halka âdet <br>Sen hem cezâ eyleme ziyâdet</li>
<li>Kız dâim ata evinde kalmaz <br>Peyveste anaya mihr salmaz</li>
<li>Lâzım mey-i gaflet eyleyüp nûş <br>Eylersen atan anan ferâmûş</li>
<li>Leylî bu söze kılurdı ikrâr <br>Demezdi bir özge mihnetüm var</li>
<li>Görmezdi özine anı lâyık <br>Kim ta‘ne ede ana halâyık</li>
<li>Kız her niçe olsa yâra tâlib <br>Elbette gerek hayâsı gâlib</li>
<li>El ta‘nesi ile hâh ü nâ-hâh <br>Teklîfe düşüp bezendi ol mâh</li>
<li>Bir ehl-i hayâ min ehl-i ibrâm <br>İsyân ile olmaz iş ser-encâm</li>
<li>Ol zîver ü zeyne zib ü zînet <br>Bir şekl ile verdi zîb-i sûret</li>
<li>Kim anı görende derdi gerdûn <br>İnsâf kemâl-i sabr-ı Mecnûn</li>
<li>Pîrâyesüz idi ol meh âfet <br>Pîrâyeden arturup letâfet</li>
<li>Bir hadde erişdi âftâbı <br>Kim oldı nikâbı hüsni tâbı</li>
<li>Çün dutdı arûs-ı halvet-i şâm <br>Temkîn ile halvetinde ârâm</li>
<li>Zulmât ziyâya oldı gâlib <br>Yandurdı meşâilin kevâkib</li>
<li>Encüm güheri olup şeb-efrûz <br>Kıldı şeb-i târı gayret-i rûz</li>
<li>Gül-çehre sanemler oldılar cem‘ <br>Her bir sanemün elinde bir şem‘</li>
<li>Resm-i tarab etdiler müretteb <br>Beş yüz büt-i gül-ruh ü şeker-leb</li>
<li>Yüz gonca dehenlü mâh-pâre <br>Gül suyı seperdi reh-güzâra</li>
<li>Yüz gül-ruh elinde micmer-i ûd <br>Eylerdi havânı anber-âlûd</li>
<li>Yüz mâh-likâ olup gınâ- saz <br>Koşmışdı sadâ-yı sâza âvâz</li>
<li>Yüz nergis-i mest gezdürüp câm <br>Ahbâba verürdi câm-ı gül-fâm</li>
<li>Yüz gül başı üzre yüz tabak zer <br>Olmışdı nisâr içün mukarrer</li>
<li>Bir taht-ı revân içinde Leylî <br>Ne şevket ü ne şükûha meyli</li>
<li>Her lahza figân ü âh ederdi <br>Ser-geşte vü muztarib gederdi</li>
<li>Endîşe-i zevk u ayşden pâk <br>Seyl içre sağın gederdi hâşâk</li>
<li>Çün yetdi harem-serâya ol mâh <br>Dağıldı olan refîk ü hem-râh</li>
<li>Gül halveti oldı sahn-ı gül-zâr <br>Dûr oldı bisâtdan has ü hâr</li>
<li>Baht İbni Selâmı etdi âgâh <br>Kim oldı sana müsellem ol mâh</li>
<li>Ol tâlib-i gevher-i yegâne <br>Gevher hevesiyle girdi kâna</li>
<li>Ne gördi nikâb içinde bir nûr <br>Gözden ruh-i dil-fürûzı mestûr</li>
<li>Germ oldı mahabbetün merâkı <br>Deprendi visâle iştiyâkı</li>
<li>El urdı ki aça ol nikâbı <br>Ref‘ eyleye ortadan hicâbı</li>
<li>Leylî dedi ey harîf-i kâbil <br>Sensen ser ü server-i kabâil</li>
<li>Evsâfun eşitmişem ziyâde <br>Kâmilsen edebde vü hayâda</li>
<li>Mâ‘lûm edübem ki Kâf-tâ-Kâf <br>İnsâfuna el verüpdür insâf</li>
<li>Men kim değülem ganî fakîrem <br>Mihmân demeyem sana esîrem</li>
<li>Zulm eylemek etme bir esîre <br>İzhâr-ı terahhum et fakîre</li>
<li>Gör cân ü tenümde ıztırâbum <br>Sor hâl-i dilüm eşit cevâbum</li>
<li>Men mektebe getdüğüm zamânlar <br>Hıfz-ı sebak etdüğüm zamânlar</li>
<li>Bir şahs mana görindi nâgâh <br>Oldum perî olduğından âgâh</li>
<li>Cinnîler içinde ol perî-zâd <br>Ülfet menüm ile kıldı bünyâd</li>
<li>Her lahza durur mana berâber <br>Der kim benî Âdem etme hem-ser</li>
<li>Yohsa kılurem deminde fânî <br>Bir darb ile hem seni hem anı</li>
<li>Çok mekr kılındı oldı tedbîr <br>Boynumdan alınmadı bu zencîr</li>
<li>Def‘ olmadı bu beliyye hergiz <br>Hem ata hem ana oldı âciz</li>
<li>Çün bulmadı kimse çâre-i kâr <br>Menden ata ana oldı bîzâr</li>
<li>Şeydâlığum oldı âleme fâş <br>Nefret kılur oldı yâr u yoldaş</li>
<li>Sen hem ki bizüm diyâra yetdün <br>Elbette bu kıssanı eşitdün</li>
<li>Hâlâ ki senünle düşdi bâzâr <br>Oldun dür-i akdüme hırîdar</li>
<li>Karşumda hem ol perî durupdur <br>Gayret kılıcına el urupdur</li>
<li>Terk et ki bu vasl bîm-i cândur <br>Hem özüne hem mana ziyândır</li>
<li>Bir niçe zaman tahammül eyle <br>Dermân iste tevekkül eyle</li>
<li>Ola ki müyesser ola maksûd <br>Senden açıla bu bâb-ı mesdûd</li>
<li>Kat‘ ola zebân-ı ta‘n-ı düşmen <br>Hem sen yetesen murâda hem men</li>
<li>Ol sâde-zamîr ona inandı <br>Cinnî haberin sahîh sandı</li>
<li>Vehm etdi ki olsa yâra vâsıl <br>Noksân ola ömr ü câha hâsıl</li>
<li>Cânâne yolında ömr ü câhı <br>Ol nâkısun oldı sedd-i râhı</li>
<li>Bir resm-i kadîmdür cihânda <br>Sûd isteyen istemek ziyân da</li>
<li>Cânân dileyen cefâya dözmek <br>Genc isteyen ejdehâya dözmek</li>
<li>Aşk ehli mahabbet etse izhâr <br>Evvel anı imtihân eder yâr</li>
<li>Ger görse anun cefâya sabrın <br>Kesrinün eder tamâm cebrin</li>
<li>V’er görmese cevre ihtimâlin <br>Salmaz ana sâye-i visâlin</li>
<li>Çün İbni Selâma bîm-i noksân <br>Ol vaslda rûzî etdi hicrân</li>
<li>Meyl etmedi mutlak ol nigâra <br>Hergiz ana kılmadı nezâre</li>
<li>Tedbîr-i ilâca durdı kâim <br>Derdine devâ sorardı dâim</li>
<li>Her handa görürdü ehl-i teshîr <br>Dîvânesine dilerdi zencîr <br><i><b>Bu Zeyd-i vefâ-dârun Mecnûna haber getürdüğidür ve İbn-i Selâm ile Leylînün peyvendi müjdesinin yetürdüğidür </b></i></li>
<li>Sâhib-haber-i efsâne-perdâz <br>Bu tarz ile kıldı kıssa âğâz</li>
<li>Kim var idi bir nedîm-i nâdir <br>Zeyd adlu vefâ-yı ahde kâdir</li>
<li>Meşhûr idi fazlı vü kemâli <br>Ma‘rûf idi hüsni vü cemâli</li>
<li>Olmışdı esîr bir nigâra <br>Büt zîblü Zeynep adlu yâra</li>
<li>Çekmişdi mahabbetün cefâsın <br>Görmişdi melâmetün belâsın</li>
<li>Ol âşık-ı müst-mend ü mahzûn <br>Eylerdi hemîşe meyl-i Mecnûn</li>
<li>Söylerdi ana kemâl-i aşkın <br>Üstâdına gösterürdi meşkın</li>
<li>Leylî ere getdüğinden ol zâr <br>Tahkîk ile oldı çün haberdâr</li>
<li>Mecnûna özin yetürdi fi’l-hâl <br>Reng-i ruh-i zerdi eşkden âl</li>
<li>Dolmış gözi peykeri bozılmış <br>Nutkında tekellümi dutılmış</li>
<li>Mecnûn dedi ey vefâlu yârum <br>Gam merhalesinde gam-güsârum</li>
<li>Âdetçe görinmez ihtilâtun <br>Her günkiye benzemez neşâtun</li>
<li>N’oldı sana beyle zâr olupsen <br>Bî-tâkat ü bî-karâr olupsen</li>
<li>Akrebde idi meğer bugün mâh <br>K’etdün bu yana azîmet-i râh</li>
<li>Handan bu küdûret oldı hâsıl <br>N’oldı sebeb-i melâmet-i dil</li>
<li>Zeyd ol has-i huşke urdı âteş <br>Sûz ile dedi ki ey belâ-keş</li>
<li>Dün ahter-i bahtun oldı tîre <br>Devrân sitem etdi sen fakîre</li>
<li>Yâr İbni Selâma rûzî oldı <br>Rûzî sana derd ü sûzî oldı</li>
<li>Yâr özgeye oldı şem‘-i mahfil <br>Kaldı sana tâb-ı âteş-i dil</li>
<li>Ağyâr ile yâr oldı Leylî <br>Var imdi sen andan ol tesellî</li>
<li>Zâyi‘ senün ol figân ü âhun <br>Sûz-i şeb ü âh-ı subh-gâhun</li>
<li>Mecnûn ki haberden oldı âgâh <br>Gerdûna yetürdi şu‘le-i âh</li>
<li>Vahşîler içinde ol giriftâr <br>Bir derd ile kıldı nâle-i zâr</li>
<li>K’efgâna getürdi mâr ü mûrı <br>Ağlatdı vuhûşı vü tuyûrı</li>
<li>Hâme kimi yaş töküp demâdem <br>Nâme kimi kâmetini kılup ham</li>
<li>Yazdı aluben eline hâme <br>Dildârına bir itâb-nâme <br><i><b>Bu Mecnûnun Leylîye nâme-i itâb-âmîzidür ve Peygâm-ı şikâyet-engîzidür</b></i></li>
<li>Dibâce-i nâme nâm-ı Ma‘bûd <br>Kayyûm ü Kadîm ü Hayy ü Mevcûd</li>
<li>Ol perde-keş-i hicâb-ı esrâr <br>Kim âlemi yohdan eyledi var</li>
<li>Gün gözgüsin eyleyen mücellâ <br>Dün turrasın eyleyen mutarrâ</li>
<li>Çün bir niçe hamd tohmın ekdi <br>Derd-i dilini beyâna çekdi</li>
<li>Kim bu mütehammil-i belâdan <br>Ser-geşte vü zâr ü mübtelâdan</li>
<li>Bir nâme ki mahz-ı derd ü gamdur <br>İzhâr-ı şikâyet-i sitemdür</li>
<li>Ol dilbere kim vefâsı yohdur <br>Âşıklarına cefâsı çohdur</li>
<li>Ey ahde vefâsı olmayan yâr <br>Ağyâruma gül olan mana hâr</li>
<li>N’oldı sana nakz-ı ahd kıldun <br>Sındurmağa ahdi cehd kıldun</li>
<li>Tenhâlığa mı getürmedün tâb <br>Kim eyledün ârzû-yı hem-hâb</li>
<li>Târ oldı mı olduğun nişîmen <br>Kim eyledün anda şem‘ rûşen</li>
<li>İncitdi mi derd-i dil mizâcun <br>Kim oldı tabîbe ihtiyâcun</li>
<li>Pejmürde mi oldı serv-i dil-cû <br>Kim cehd ile vermek istedün su</li>
<li>Bed-hâh mı etdi kasd-ı gül-zâr <br>Kim beyle urıldı rahneye hâr</li>
<li>Ne bîm ile hıfz-ı gevher etdün <br>Kim beste-i akd-i şevher etdün</li>
<li>Mûcib ne idi meni unutdun <br>Terküm kılup özge yâr dutdun</li>
<li>Her lahza olup güvâh-ı hâlüm <br>Hâk-i derüne sirişk-i âlüm</li>
<li>Mutlak güzer eylemez mi oldı <br>Menden haber eylemez mi oldı</li>
<li>Âyâ ne idi bu bî-vefâlığ <br>Bigâneler ile âşinâlığ</li>
<li>Çekdün yeni yârunı kenâra <br>Ruhsat mıdur imdi eski yâra</li>
<li>Menden idi mihmet ü melâlün <br>Hoş oldı ola anunla hâlün</li>
<li>Men ahd-i vefâya aldanurdum <br>Ahdünde vefâ ola sanurdım</li>
<li>Bilmezdüm ola zaîf râyun <br>Noksânı ola tamâm ayun</li>
<li>Güftârun ola menümle dâim <br>Gönlün ola özge ile kâim</li>
<li>Zâhirde menümle olasen yâr <br>Bâtında dutasen özge dildâr</li>
<li>Senden men olam cihânda bed-nâm <br>Bir nâm ü nişânı yoh ala kâm</li>
<li>Ma‘zûrsen ey nigâr ma‘zûr <br>Bu devr iledür zemâne meşhûr</li>
<li>Gül goncalığında hâr ilendür <br>Açılsa bir özge yâr ilendür</li>
<li>Aslında tiken çeker azâbın <br>Faslında hakîm alur gül-âbın</li>
<li>Ey ârzu-yi dil-i figârum <br>Kahrı çoh ü mihri az nigârum</li>
<li>Ey adı olan vefâda mezkûr <br>Cismümdeki cân gözümdeki nûr</li>
<li>Sevdâ-yı dimâğumun ilâcı <br>Bâzâr-ı cünûnumun revâcı</li>
<li>Sen mihr-cemâl ü meh-cebînsen <br>Gâyetde latîf ü nâzenînsen</li>
<li>Men hâr-mizâc ü hâk-hûyem <br>Bes tünd-zebân ü tîre-rûyem</li>
<li>Sen hâl diliyle eyleyüp âr <br>Dersen ki sana ne nisbetüm var</li>
<li>Men hem sana söylerem muvafık <br>Kim men sana sen mana ne lâyık</li>
<li>Men hod olubem hayâle kâni‘ <br>Sen lâyıkun istesen ne mâni‘</li>
<li>Ammâ men ü senden özge çohdur <br>Kim sözleri bizden özge yohdur</li>
<li>Gördükde men eyleyen vefânı <br>Bildikde sen eyleyen cefânı</li>
<li>Âyâ kime bî-vefâ diyerler <br>Kimün işini hatâ deyerler</li>
<li>Yahşi midür eylemek yaman ad <br>Kim kılmaya kimse hayr ile yâd</li>
<li>Sen gerçi dutup hilâf-ı âdet <br>Bir özgeye bağladun irâdet</li>
<li>Çohdur sana men kimi ciğer-hûn <br>Her kime ki bahdun oldı mecnûn</li>
<li>Men kim keseyüm derin selâmı <br>Senden çekeyüm bu intikâmı</li>
<li>Dutmak dilerem senün kimi yâr <br>Ammâ aceb er senün kimi var</li>
<li>Peyvendüni gayr ile eşitdüm <br>Bi’llâh ki besî teaccüb etdüm</li>
<li>Ey çeşme-i âb-ı zindegânî <br>Sen cânum içindesen nihânî</li>
<li>Bir lahza gözümden olmadun dûr <br>Vaslun niçe oldı gayre makdûr</li>
<li>Ger İbni Selâma nûr-ı Leylî <br>Bir vech ile eylemiş tecellî</li>
<li>Leylîden olan hayâli görmiş <br>Öz vâhimesiyle ayş sürmiş</li>
<li>Leylî demesün mana karîndür <br>Kim ana hayâli hem-nişîndür</li>
<li>Mecnûndan eder mi ol cüdâlığ <br>Kim gayr ile ede âşinâlığ</li>
<li>Ey gevher-i tâc ü tâc-ı târek <br>Maksûduna yetdüğün mübârek</li>
<li>Ashâb yığup tarab kılup şâd <br>Bu hayr işi eyeleyende bünyâd</li>
<li>Çoh zevk ile çekdüm intizârı <br>Kim yâd edesen men-i figârı</li>
<li>Sen hod demedün ki bir kulum var <br>Boynında tarîk ile yolum var</li>
<li>Ger sandun ise ki pür-huzûrem <br>Şâyeste-i servet-i sürûrem</li>
<li>Şart idi mana hem etmek i‘lâm <br>Tâ men hem alam bu bezmden kâm</li>
<li>Li’llâhi’l-hamd elüm değül dar <br>Cân kimi nukûda kudretüm var</li>
<li>V’er sandun ise ki nâ-tüvânem <br>Âzürde-i mihnet-i cihânem</li>
<li>Hem şart idi özr kılmak irsâl <br>Etmek meni bir söz ile hoş-hâl</li>
<li>Ne beyle edüp ne eyle ey gül <br>Yahşi midür eylemek tegâfül</li>
<li>Ey cânum içinde câna düşmen <br>Her niçe ki düşmenem sana men</li>
<li>Âyîn-i kadîmüni unutma <br>Min yâr dut özge hûy dutma</li>
<li>Gayr ile olanda şâd ü hurrem <br>Takrîb ile yâd kıl bizi hem</li>
<li>Nakş et bu murabbaı harîre <br>Gör anı getür bizi zamîre <br><i><b>Bu murâbba‘ Mecnûn dilindendür</b></i></li>
<li>Gayr ile her dem nedür seyr-i gülistân etdüğün <br>Bezm edüp halvet kılup yüz lutf u ihsân etdüğün</li>
<li>Ahd bünyadın mürüvvetdür mi vîrân etdüğün <br>Hanı ey zâlim bizümle ahd ü peymân etdüğün</li>
<li>Lahza lahza müddeî pendin dür-i gûş eyledün <br>Kana kana gayr câm-ı şevkini nûş eyledün</li>
<li>Vara vara ahd ü peymânı ferâmûş eyledün <br>Hanı ey zâlim bizümle ahd ü peymân etdüğüm</li>
<li>Gayre salup mihrüni bizden savutdun âkıbet <br>Terk-i mihr etdün tarîk-i zulm dutdun âkıbet</li>
<li>Ahdler peymânlar etmişdün unuttun âkıbet <br>Hanı ey zâlim bizümle ahd ü peymân etdüğüm</li>
<li>Cürmümüz n’oldı ki bizden eyledün bîzârlığ <br>Biz gamun çekdük sen etdün özgeye gam-hârlığ</li>
<li>Sizde âdet bu mıdur beyle olur mı yârlığ <br>Hanı ey zâlim bizümle ahd ü peymân etdügün</li>
<li>Çerh tek bed-mihrliğ resmini bünyâd eyledün <br>Yahşi adun var iken döndün yaman ad eyledün</li>
<li>Döne döne bizi gam-nâk özgeni şâd eyledün <br>Hanı ey zâlim bizümle ahd ü peymân etdüğün</li>
<li>Gönlümüz min-ba‘d zülfünçün perîşân olmasun <br>Bağrumuz la‘lün hevâsiyle dahi kan olmasun</li>
<li>Bî-vefâsen çeşmümüz yâdunla giryân olmasun <br>Hanı ey zâlim bizümle ahd ü peymân etdüğün</li>
<li>Va‘de-i vasl ile aldun sabrumuz ârâmumuz <br>Olmadı her gün visâlünden müyesser kâmumuz</li>
<li>Geçdi hecr ile Fuzûlîden beter eyyâmumuz <br>Hanı ey zâlim bizümle ahd ü peymân etdüğün <br><i><b>Tamâmî-i sühan</b></i></li>
<li>Pâyâna çü yetdi sa‘y-i hâme <br>Teslîm olındı Zeyde nâme</li>
<li>Mektûb ile Zeyd olup sebük-per <br>Azm eyledi eyle kim kebûter</li>
<li>Çün yetdi nigâr olan diyâra <br>Mekr ile visâle kıldı çâre</li>
<li>Efsûn ile urdı sihrden dem <br>Tâ İbni Selâma oldı hem-dem</li>
<li>Leylînün eşitdi vasf-ı hâlin <br>Keyfiyyet-i mihnet ü melâlin</li>
<li>Dedi bilürem nedür devâsı <br>Uş yazılu mendedür duâsı</li>
<li>Bağlandı anun sözine ihlâs <br>Halvet-geh-i kurbe kıldılar hâs</li>
<li>Çün Leylîye zeyd oldı vâsıl <br>Maksûdını etdi baht hâsıl</li>
<li>Bir dem oturup gelüp kıyâma <br>El urdı revân çıhardı nâme</li>
<li>Ta‘vîz dedi vü kıldı ta‘zîm <br>Evvel öpüp andan etdi teslîm</li>
<li>Çün nâmeni aldı Leylî-i zâr <br>Ol nâmeden aldı bûy-ı dildâr</li>
<li>Bildi ki bir özge kayddür bu <br>Ne nüsha-i Amr ü Zeyddür bu</li>
<li>Ol feyzi bilüp özine ikbâl <br>Göz merdümine yetürdi fi’l-hâl</li>
<li>Çün nâmeye kıldı bir nezâre <br>Cân kisvetin etdi pâre pâre</li>
<li>Kim dür ala bahr-ı çeşm-i terden <br>Lâ‘l ala hizâne-i ciğerden</li>
<li>Ol nâmenün eyleye nisârın <br>Efzûn ohıdı bildi mazmûn</li>
<li>(yok)</li>
<li>Fehm etdi maâni vü ibâret <br>Bildi neyedür olan işâret</li>
<li>Cânına kılup itâb te’sîr <br>Ol nâme cevâbın etdi tahrîr <br><i><b>Bu Leylînün Mecnûna peygâm-ı cevâbıdur ve özr'ü itâbıdur</b></i></li>
<li>Bu tarz ile oldı kilki cârî <br>Kim evvel-i nâme nâm-ı Bârî</li>
<li>Mi‘mâr-ı binâ-yı akd ü peyvend <br>Vehhâb-ı atâ-yı mâl ü ferzend</li>
<li>İzhâr-ı vücûd eden ademden <br>İcâd-ı hudûs eden kıdemden</li>
<li>Meşşâta-i şâhed-i zemâne <br>Sultân-ı bülend-âsitâne</li>
<li>Bu nâme ki bir figârdandur <br>Ya‘nî men-i bî-karârdandur</li>
<li>Bir sâhib-i izz ü i‘tibâra <br>Ya‘nî Mecnûn-i dil-figâra</li>
<li>Ey hâk-bisât ü hâr-bister <br>Kâm-ı dil-i teng ü dîde-i ter</li>
<li>Her ta‘ne ki eylesen revâdur <br>Senden hacîlem yüzüm karadur</li>
<li>Besdür mana çekdüğüm hacâlet <br>Şermendeliğümdeki melâlet</li>
<li>Çün mu‘terifem ki var günâhum <br>Öz lutfun eyle özr-hâhum</li>
<li>Men gevherem özgeler hırîdâr <br>Mende değül ihityâr-ı bâzâr</li>
<li>Devrân ki meni mezâda saldı <br>Bilmem kim idi satan kim aldı</li>
<li>Olsaydı menüm bir ihtiyârum <br>Olmaz idi senden özge yârum</li>
<li>Ger töhmete olmışem giriftâr <br>İkrâh ile menden olma bîzâr</li>
<li>Bir dür değülem ki ola hakkâk <br>Aldukda tasarrufumda çâlâk</li>
<li>Ger İbni Selâma dil-fürûzem <br>Şem‘-i şeb ü âftâb-ı rûzem</li>
<li>Kâni‘dür ırağdan ala bir nûr <br>Men andan ü menden ola ol dûr</li>
<li>Dûr olsa görür fürûg ü tâbum <br>Oldukda yahın çeker azâbum</li>
<li>Fikr etme ki men neşât-mendem <br>Bir dâm-ı gam içre pây-bendem</li>
<li>Ne zehre-i seyr-i kûçe vü kûy <br>Ne tâb-ı tapance-i ser ü rûy</li>
<li>Gâhî heves eylesem figâna <br>Evvel ana isterem behâne</li>
<li>Ya ata vü ane eylerem yâd <br>Ya sohbet-i hem-nişîn ü hem-zâd</li>
<li>Ger rahtımı etmek eylesem çâk <br>Hayyâtına olurem gazab-nâk</li>
<li>Kim aybludur bu dâmen ü ceyb <br>Cehd eyle ki zâhir olmaya ayb</li>
<li>Gâhî taleb eylesem visâlün <br>Bilmek dilesem ki n’oldı hâlün</li>
<li>Bir çeşme yana olup revâne <br>Gasl-i beden eylerem behâne</li>
<li>Tenhâ olurem orada üryân <br>Mûy-ı serüm eylerem perîşân</li>
<li>Âyîneye eylerem nigâhı <br>Hâlün görürem senün ke-mâhî</li>
<li>Boynunda yoh özge tavkdan bâr <br>La‘lümde bulınmaz özge güftâr</li>
<li>Boynum kolunı diler havâdan <br>La‘lüm lebüni sorar sabâdan</li>
<li>Cândan gamun içre nâ-ümîdem <br>Şemşîr-i cefâ ile şehîdem</li>
<li>Kanlu kefenümdür al perde <br>Men gûrdaem sağınma erde</li>
<li>Gel şem‘-i mezârum eyle âhun <br>Zîb-i lahd et gubâr-ı râhun</li>
<li>Men bülbül-i bâğ-ı firkatem zâr <br>Ammâ kafes içreem giriftâr</li>
<li>Bilmem bu kafesde n’ola hâlüm <br>Sındurdı belâ per ile bâlüm</li>
<li>Bir vahşî ile ger etmişem hû <br>Müstevcib-i serzeniş değül bu</li>
<li>Vâhşîler imiş senünle hem-dem <br>Hem-reng olubem senünle men hem</li>
<li>Ey âşık-ı müst-mend ü mehcûr <br>Dutgıl men-i müst-mendi ma‘zûr</li>
<li>Sabr et niçe gün ki ola gerdûn <br>Bu günleri eyleye diğer-gûn</li>
<li>Ancak özüni nizâr sanma <br>Ser-geşte-i rûzgâr sanma</li>
<li>Bu şi‘ri ger ohısan demâdem <br>Ma‘lûmun olur menüm gamum hem <br><i><b>Bu murabba‘ Leylî dilindendür</b></i></li>
<li>Girîbân oldı rüsvâlığ eliyle çâk dâmen hem <br>Mana rüsvâlığunda dûst hem ta‘n etdi düşmen hem</li>
<li>Reh-i aşk içre cân kıldum giriftâr-ı belâ ten hem <br>Bu yetmez mi ki bir derd arturursen derdüme sen hem</li>
<li>Eğer dutsam gamum elden nihân sabr u karârum yoh <br>Ve ger şerh-i gam-ı pinhânum etsem gam-güsârum yoh</li>
<li>Esîr-i bend ü zindânem elümde ihtiyârum yoh <br>Bu yetmez mi ki bir derd arturursen derdüme sen hem</li>
<li>Olupdur eşk-i hûn-âb ile gül-gûn çehre-i zerdüm <br>Yanupdur âteş-i hicrâna cân-ı derd-perverdüm</li>
<li>Cefâ-yı çerh-i kec-reftâr elinden var min derdüm <br>Bu yetmez mi ki bir derd arturursen derdüme sen hem</li>
<li>Gehî şevk-i visâl ü geh belâ-yı hecr ile zârem <br>Özüm hem bilmezem derdüm nedür men niçe bîmârem</li>
<li>Gam-ı aşk içre min dermân yoh derde giriftârem <br>Bu yetmez mi ki bir derd arturursen derdüme sen hem</li>
<li>Cüdâ senden belâ vü derd-i hicrân ile dutdum hû <br>Kılur her dem mana bî-dâd derd ayru belâ ayru</li>
<li>Belâ vü derde düşdüm rûzgârum beyle hâlüm bu <br>Bu yetmez mi ki bir derd arturursen derdüme sen hem</li>
<li>Tabîb-i akla çoh izhâr kıldum derd-i pinhânı <br>Men-i bîmâra kat‘â olmadı bir sıhhat imkânı</li>
<li>Ezelden var min derdüm yohdur hîç dermânı <br>Bu yetmez mi ki bir derd arturursen derdüme sen hem</li>
<li>Fuzûlî her zaman bir ta‘n ile bağrum kılursen kan <br>Aceb bilmez misen aşkdan geçmek değül âsân</li>
<li>Bilürsen düşmişem bir derde kim yohdur ana dermân <br>Bu yetmez mi ki bir derd arturursen derdüme sen hem <br><i><b>Tamâmî-i sühan</b></i></li>
<li>Yazıldı çü nâmeye gam-ı dil <br>Zeyde dedi ey hakîm-i kâmil</li>
<li>Ta‘vîzün ile hoş oldı hâlüm <br>Zâil oluben gam ü melâlüm</li>
<li>Hattun mana nüsha-i şifâdur <br>Ta‘vîzün eser kılur duâdur</li>
<li>Her gün gel yaz beyle ta‘vîz <br>Tâ sıhhate bulmak ola ümmîz</li>
<li>Bir yazılu nüsha var mende <br>Bi’llâh bile al anı gedende</li>
<li>Gerçi bilürem anı ki hatdur <br>Bilmen ki sahîh ya galatdur</li>
<li>Ağlâtına ver kemâl-i îzâh <br>Ger var ise sehvi eyle ıslâh</li>
<li>Takrîb ile verdi Zeyde mektûb <br>Beyle gerek ehl-i akla üslûp</li>
<li>Mecnûna çü nâme oldı vâsıl <br>Dür gördi akîkine mukâbil</li>
<li>Mefhûmdan etdi kesb-i maksûd <br>Leylî tarafından oldı hoşnûd <br><i><b>Bu Mecnûnı atâsı sahrâda bulduğıdur ve Nasîhatle ıslâhından âciz olduğıdur</b></i></li>
<li>Tahrîr kılanda ehl-i inşâ <br>Beyle bu misâle çekdi tuğrâ</li>
<li>Kim gussa-i dehr mübtelâsı <br>Mecnûn-ı şikestenün atası</li>
<li>Kalmışdı melâlet içre dün gün <br>Ne güni gün idi ne düni dün</li>
<li>Getmişdi elinden ihtiyârı <br>Gündüz sabrı gece karârı</li>
<li>Kılmazdı tereddüdinde taksîr <br>Bulmazdı bu derde hîç tedbîr</li>
<li>Bir gün anı etdiler haberdâr <br>K’ey pîr-i şikeste-i dil-efgâr</li>
<li>Dün Leylî atası ol siyeh-dil <br>Ol mün‘im-i sifle pîr-i câhil</li>
<li>Ser-hayli yanında dâd ederdi <br>Mecnûn-ı hazîni yâd ederdi</li>
<li>Kim bu delü hükme olmayıp râm <br>Halka bizi eyler oldı bed-nâm</li>
<li>Peyveste yeter bize belâsı <br>Nevfel gazabından et kıyâsı</li>
<li>Çün mahz-ı şer oldı zât-ı ef‘î <br>Vâcib görinür müdâm def‘i</li>
<li>Her niçe ki tende cânı vardur <br>Nâmûsumuza ziyânı vardur</li>
<li>Nâmûs bizüm değül senündür <br>Def‘ eyleye gör ki düşmenündür</li>
<li>Çünkim zararında gördiler nef‘ <br>Azm eylediler ki edeler def‘</li>
<li>Yâdun değül eyle oğlunı yâd <br>Kıl çâre ki düşmen olmaya şâd</li>
<li>Ol pîr düşüp min ıztırâba <br>Nâ-çâr özin verüp azâba</li>
<li>Sahrâlara dutdı seyl tek rû <br>Cehd ile yöğürdi gezdi her sû</li>
<li>Menzil menzil sirişki kanın <br>Rehber kılup istedi nişânın</li>
<li>Çün geceye gündüz oldı tağyîr <br>Oldı gece zulmeti cihân-gîr</li>
<li>Ref‘ oldı alâme-i menâzil <br>Ol pîre tereddüd oldı müşkil</li>
<li>Ser-geşte gezerken isteyüp râh <br>Bir şu‘le ana görindi nâgâh</li>
<li>Ol pîrün olup delîl-i râhı <br>Rûz etdi ol od şeb-i siyâhı</li>
<li>Sandı odı yanduran Arâbdur <br>Hayl ü haşem ol oda sebebdür</li>
<li>Pervâne kimi yüz urdı nâra <br>Çün yetdi ve eyledi nezâre</li>
<li>Gördi ki bu şu‘le bir nefesdür <br>Ne şu‘le-i cirm-i hâr ü hasdür</li>
<li>Mecnûndur bu ki âh-ı ser-keş <br>Çekmiş urmış cihâna âteş</li>
<li>Kat‘-ı nazar eylemiş cihândan <br>Geçmiş ser ü çeşm ü cism ü cândan</li>
<li>Ne mülk ne mâl cüst ü cûsı <br>Ne ata ne ana ârzûsı</li>
<li>Getmiş yele berg-i i‘tibârı <br>Ol kalmış ü merg intizârı</li>
<li>Ol pîr çü gördi oğlı hâlin <br>Tökdi ruh-i zerde eşk-i âlin</li>
<li>Yanında oturdı zâr ü gam-nâk <br>El urdı ki çehresin ede pâk</li>
<li>Ol şîfte açdı çeşm-i pür-nem <br>Kimsen dedi ey menümle hem-dem</li>
<li>Ger elçi isen yetür peyâmun <br>Ver müjdesin ol meh-i tamâmun</li>
<li>V’er yolcu isen oturma gâfil <br>Azm eyle gözet bir özge menzil</li>
<li>Ol pîr tazarru‘ etdi âğâz <br>K’ey nakd-i hayâta kîse-perdâz</li>
<li>Men dürcem ü sen dür-i şeb-efrûz <br>Ya‘nî atanem men-i seyeh-rûz</li>
<li>Ey hâsıl-ı mezra‘-ı vücûdum <br>V’ey ömr ticâretinde sûdum</li>
<li>Ey cevher-i cânumun behâsı <br>V’ey dîde-i bahtumun ziyâsı</li>
<li>Derdüm olasen menüm penâhum <br>Fahrum şerefüm ümîd-gâhum</li>
<li>Menden bu serîr olanda hâlî <br>Sen olasen ehl-i mülke vâlî</li>
<li>Halk ede seni görende yâdum <br>Bâkî senün ile ola adum</li>
<li>Ger tıflığunda mest bî-bâk <br>Sahrâya düşüp yahan kılup çâk</li>
<li>Oldun reh-i aşk içinde meşhûr <br>Ma‘zûr idün ol zamanda ma‘zûr</li>
<li>Her vaktdedür bir emr gâlib <br>Her ahddedür bir iş münâsib</li>
<li>Nev-reslere aşk bir hünerdür <br>Ser-hadd-i kemâle râh-berdür</li>
<li>Hâlâ ki makâm-ı akl buldun <br>Tahsîl-i kemâle kâbil oldun</li>
<li>Senden ne revâ bu mâcerâlar <br>Sermâye-i ayb olan sadâlar</li>
<li>Ger gâfil idün ol imdi âkil <br>Sahrâlara düşme gezme gâfil</li>
<li>Vahşîler ile nedür bu birliğ <br>İnsân ile hoş değül mi dirliğ</li>
<li>Gör vahş ile vahş tayr ile tayr <br>Hem-cins ile hoşdur eylemek seyr</li>
<li>Rahm et men-i zâr ü nâ-murâda <br>Koyma bu meşakkat ü belâda</li>
<li>Kâfûr veş oldı müşg-i nâbum <br>Bu subhda sensen âftâbum</li>
<li>Olmak elifüm karîne-i dâl <br>Meylüm sana olmağınadur dâl</li>
<li>Devrân sitemiyle câna yetdüm <br>Men özge diyâr azmin etdüm</li>
<li>Gel tapşurayum sana makâmum <br>Zabt eyle bisât-ı ihtirâmum</li>
<li>Ne sûd hemîşe mestliğden <br>Ne fâide büt-perestliğden</li>
<li>Ey mest kemâl-i hiddetünden <br>Yohdur haberün kabâhatünden</li>
<li>Ol lahza ki hûşyâr olursen <br>Elbette ki şerm-sâr olursen</li>
<li>Ey bütkedeler sanem-peresti <br>Çün ref‘ ola bu hicâb-ı mestî</li>
<li>Mezmûm olup etdüğüm bu hâlet <br>Elbette sana verür hacâlet</li>
<li>Bir dilbere ver gönül ki dâim <br>Bünyâd-ı sebâtı ola kâim</li>
<li>Ger olsa yolında bu cihân hâk <br>Dâmânı ola gubârdan pâk</li>
<li>Sen saydı olan huceste şehbâz <br>Her lahza kılur bir elde pervâz</li>
<li>Geh Nevfeledür mutî‘-i fermân <br>Geh İbni Selâma mûnis-i cân</li>
<li>Sen beyle belâlara giriftâr <br>Ol eyle çerâğ-ı bezm-i ağyâr</li>
<li>Şerm eyle bu aşk-bâzlığdan <br>Bî-fâide cân-güdâzlığdan</li>
<li>Yohdur çü bekâsı rûzgârun <br>Farz eyle ki oldı yâr yârun</li>
<li>Vasl etme anunla kim bilürsen <br>Bir gün olur ondan ayrılursen</li>
<li>Terk eyle bu herze herze seyri <br>Yâd eyle İlâhı anma gayri</li>
<li>Kim nefse meâd ü merca‘ oldur <br>Kat‘ et ana söz ki makta‘ oldur</li>
<li>Hak sun‘ına dehr kâr-gehdür <br>Munda amel etmemek günehdür</li>
<li>Her kime gerek gelen mahalde <br>Bu kâr-geh içre bir amelde</li>
<li>Her kim ne amel kılursa bünyâd <br>Müzdini verür amelce Üstâd</li>
<li>Ey kâr-geh-i cihâna dâhil <br>Sen hem amel eyle olma kâhil</li>
<li>Vakt oldı sefer kılam cihândan <br>Âvâre olam bu hâk-dândan</li>
<li>Vakt oldı verem fenâya tahtum <br>Kadr ile çekem bekâya rahtum</li>
<li>Gel yanuma eyle fikr hâlüm <br>Bîgâneye verme mülk ü mâlüm</li>
<li>Çoh genc yığınca çekmişem renc <br>Koyma ki nasîb-i gayr ola genc</li>
<li>Aşkun bilürem ki beyle kalmaz <br>Dâim seni gam bu hâle salmaz</li>
<li>Bahtun uyananda bu yuhudan <br>Hırsun yorulanda cüst ü cûdan</li>
<li>Korhum bu ki özge ola hâlüm <br>Dünyâda ne men kalam ne mâlüm</li>
<li>Bî-kesliğ olup sana mukarrer <br>Bî-kes olasan müdâm ü bî-zer</li>
<li>Âkil kişi dûr-bîn gerekdür <br>Dünyâya ümîd bir direkdür</li>
<li>Çün pendi düketdi ol hıred-mend <br>Mecnûna tefâvüt etdi ol pend</li>
<li>Devletlü sözine oldı mâil <br>Bir fikr etdi ki ola âkil</li>
<li>Kat‘ ede selâsil-i cünûnı <br>Sevdâsınun olmaya zebûnı</li>
<li>Terk eyleye ârzû-yı dildâr <br>Aşka dahi olmaya giriftâr</li>
<li>Ammâ yine aşk şehriyârı <br>Fermânına çekdi ol figârı</li>
<li>K’ey varı menüm olan cihânda <br>Nen var senün bu cism ü cânda</li>
<li>Câna tama‘ etme kim menümdür <br>Terk eyle teni ki meskenümdür</li>
<li>Menden geç ü cân ü tenden ayrıl <br>Koy varlığunı özünle sen bil</li>
<li>Gül-bün kimi kanı cûşa geldi <br>Bülbül sıfatı hurûşa geldi</li>
<li>K’ey ayn-ı salâh olan beyânı <br>Va‘zı mana âfiyet nişânı</li>
<li>Men hem muna kâilem ki pendün <br>Mazmûn-ı kelâm-ı sûd-mendün</li>
<li>Nisbet mana hayrdür değül şer <br>Ger olsa eşitmeği müyesser</li>
<li>Gerçi sözüne kulağ dutdum <br>Ne sûd eşitdüm ü unutdum</li>
<li>Sen deme ki dut haber sözümden <br>Kim yoh haberüm menüm özümden</li>
<li>Aşk aldı derûnum ü bîrûnum <br>Getdi yele sabrum ü sükûnum</li>
<li>Men akla teveccüh eylerem çoh <br>Sevdâ yolumı duta ki yoh yoh</li>
<li>Sen handan ü terk-i aşk handan <br>Aşk-ı ezelî çıhar mı cândan</li>
<li>Halkun sitemiyle câna yetdüm <br>Terk eyle meni ki terkün etdüm</li>
<li>Lutf eyle zaman zaman verüp pend <br>Islâhuma olma ârzû-mend</li>
<li>Artar elemüm bu mâcerâdan <br>Âteş kimi cünbiş-i hevâdan</li>
<li>Bir şîşe ki oldı pâre pâre <br>Peyvendine hîç var mı çâre</li>
<li>Teklîfümi kılma hânümâna <br>Gör sür‘at-i gerdiş-i zemâne</li>
<li>Çün sen hem anı koyup gedersen <br>Anda meni iledüp n’edersen</li>
<li>Ancak mana arz-ı mülk ü mâl et <br>Oğlunı özün kimi hayâl et</li>
<li>Farz eyle ki mâle oldı vâlî <br>Getdi yine gayre koydı mâli</li>
<li>Ol kişver-i aşk pâdişâhı <br>Ol evc-i belâ vü derd mâhı</li>
<li>Özr ile kılurdı eyleyüp âh <br>Babasına şerh-i gam ki nâgâh</li>
<li>Lerzân oluben ten-i hazîni <br>Kan doldı kolından âstîni</li>
<li>Elverdi atasına tehayyür <br>Mecnûn dedi eyleme tefekkür</li>
<li>Fasd eyledi ol büt-i perî-zâd <br>Nîş urdı anun kolına fessâd</li>
<li>Ol zahm eseri görindi mende <br>Biz bir rûhuz iki bedende</li>
<li>Bizde ikilik nişânı yohdur <br>Her bir tenün özge cânı yohdur</li>
<li>Sağınma ki oldur menem men <br>Bir cân ile zindedür iki ten</li>
<li>Hurrem olurem ol olsa hurrem <br>Gam yetse ana mana yeter gam</li>
<li>Ol pîr çü vâkıf oldı hâle <br>İnsâf getirdü ol kemâle</li>
<li>Bildi ki değül bu nakş bâtıl <br>Olmaz hiyel ile aşk zâil</li>
<li>Min-ba‘d nasîhat etmez oldı <br>Ta‘n ile fazîhat etmez oldı</li>
<li>Terk etdi tarîka-i nizâın <br>Nevmîd olup eyledi vedâın <br><i><b>Bu Mecnûn atasınun terk-i nizâ‘ etdüğidür ve Nâ-çâr hasretle vedâ‘ etdüğidür</b></i></li>
<li>K’ey rişte-i gevher-i murâdum <br>Âyîne-i hüsn-i i‘tikâdum</li>
<li>Bir lahza bana terahhum eyle <br>Güftârum eşit tekellüm eyle</li>
<li>Pervâ-yı men-i şikeste-hâl et <br>Azm-i sefer eyledüm halâl et</li>
<li>Nâ-hoş sana menden idi ahvâl <br>Men getmelü oldum imdi hoş kal</li>
<li>Zinhâr şikâyet etme menden <br>İnciklü hikâyet etme menden</li>
<li>Dirlikde çün senden almadum kâm <br>Tevsenliğe düşdün olmadun râm</li>
<li>Budur keremünden iltimâsum <br>Kim dutasen öldüğümde yasum</li>
<li>Her lahza edüp figân ü zârî <br>Toprağuma edesen güzârı</li>
<li>Teklîf-i neşât ü ayş kılman <br>Kim sen deyesen bu resmi bilmen</li>
<li>Feryâd ü figândur asl-ı mâtem <br>Sen hod bu revişdesen müsellem</li>
<li>Öz âdetün ile nâle eyle <br>Ecrini mana havâle eyle</li>
<li>Budur garazum ki dûst düşmen <br>Üstümde durup kılanda şîven</li>
<li>Bî-kesliğüm olmaya mana âr <br>Ma‘lûm edeler ki vârisüm var</li>
<li>Çün kıldı vasiyyet ol perîşân <br>Döndi eve geldi zâr ü giryân</li>
<li>Derd ü elem etdi anı rencûr <br>Kalmadı hayâtı şem‘ine nûr</li>
<li>Derdine bulınmaz oldı dermân <br>Mecnûn dedi verdi âkıbet cân</li>
<li>Dünyâya ümîd dutmak olmaz <br>Hergiz ölümi unutmak olmaz</li>
<li>Hoş hâne-i ayşdür bu âlem <br>Derdâ ki değül esâsı muhkem <br><i><b>Bu Mecnûnun atasınun vefâtından haberdâr olduğıdur ve Mezârına yol bulduğıdur</b></i></li>
<li>Sâkî mey-i lâle-fâm yoh mı <br>Dözmen bu humâra câm yoh mı</li>
<li>Öldürdi meni gam-ı nihânî <br>Yohdur mı şarâb-ı ergavânî</li>
<li>Gam def‘ine durma eyle tedbîr <br>Elden geleni gel etme taksîr</li>
<li>Dünyâ ki nigâr-ı dil-rübâdur <br>Zinhâr sağınma bî-vefâdur</li>
<li>Sen gerçi olupsen ana meftûn <br>Oldur talebünde senden efzûn</li>
<li>Sensen ana cehl ile taleb-kâr <br>Oldur sana ilm ile hevâ-dâr</li>
<li>Her niçe ki ana mihmânsen <br>Ayş ü tarab ile kâm-rânsen</li>
<li>Andan sefer ihtiyâr edende <br>Kurb-i Haka yüz dutup gedende</li>
<li>Göz sürmesi eyleyüp gubârun <br>Tâ mahşer ola nigâh-dârun</li>
<li>Yolunda özin verür fenâya <br>Sahlar seni tapşurur bekâya</li>
<li>Her kim ki bu nüktedendür âgâh <br>Devrân-ı felekden etmez ikrâh</li>
<li>Hem dirlikde azâbı olmaz <br>Hem mevtden ictinâbı olmaz</li>
<li>Bir gün ahıdup sirişk-i gül-gûn <br>Necd üzre oturmış idi Mecnûn</li>
<li>Min ta‘n ile bir cefâcı sayyâd <br>Ol zâra yetişdi kıldı feryâd</li>
<li>K’ey ârdan el içinde ârî <br>V’ey nâkıs olan ıyâr-ı ârı</li>
<li>Yoh sende nişân-ı nâm ü nâmûs <br>Efsûs ki ârsuzsen efsûs</li>
<li>İnsâf değül sitemde isrâf <br>İnsâfsuz olduğuna insâf</li>
<li>Dirlikde atanı etmedün şâd <br>Bâri kıl anı ölende bir yâd</li>
<li>Cân verdi mahabbetünde ol pîr <br>Yâd eylemedün nedür bu taksîr</li>
<li>Yohdur mı cibilletünde âzerm <br>Allâhdan eylemez misen şerm</li>
<li>Mecnûna bırahdı ol sadâ sûz <br>Arturdı figânın ol siyeh-rûz</li>
<li>Bârân kimi daşa urdı başın <br>Mey kimi ayağa tökdi yaşın</li>
<li>Kabrin sorup istedi nişâne <br>Oldı gözi yaşı tek revâne</li>
<li>Çün gördi atasınun mezârun <br>Şem‘ eyledi ana cism-i zârın <br><i><b> </b></i></li>
<li>Târ-ı tene derdi tâb verdi <br>Dil âteş ü dîde âb verdi</li>
<li>Levh eyledi göğsini mezâra <br>Dırnağ ile kıldı pâre pâre</li>
<li>Bağrına basup mezâr-ı pâkin <br>Gül yaprağı etdi levh-i hâkin</li>
<li>Efgân ile tâze kıldı mâtem <br>Efgânı içinde derdi her dem</li>
<li>K’ey bânî-i bünye-i vücûdum <br>İsyânı ziyân rızâsı sûdum</li>
<li>İrşâdunı bilmedüm ganîmet <br>Yüz vây ki fevt olındı fursat</li>
<li>Yüz hayf ki dutmadum tarîkun <br>Bir niçe gün olmadum refîkun</li>
<li>Feyzün bana olmadı müyesser <br>Sen hayr dedün mey eyledüm şer</li>
<li>Cevr ile sana cefâlar etdüm <br>Yanlış vardum hatâlar etdüm</li>
<li>Ey devletüm olma dûr menden <br>V’ey şem‘ götürme nûr menden</li>
<li>Olsam gam-ı âleme giriftâr <br>Ancak sen idün enîs ü gam-hâr</li>
<li>Hem-râzum idün şikâyetümde <br>Dem-sâzum idün hikâyetümde</li>
<li>N’oldı gamuma getürmedün tâb <br>Korhutdı seni meğer bu girdâb</li>
<li>N’oldı sebep eyledün azîmet <br>Menden mi idi sana hezîmet</li>
<li>Ey menşe’-i cevher-i hayâtum <br>Hoşnûdlığundadur necâtum</li>
<li>Bildüm işümi günâhkârem <br>Geldüm sana hâr ü şerm-sârem</li>
<li>Dünyâda seni men eyledüm zâr <br>Ukbâda meni sen eyleme hâr</li>
<li>Yahdun meni âteş-i cefâya <br>Saldun gam u mihnet ü belâya</li>
<li>Sen meyl-i ferâğ u râhat etdün <br>Bir künc dutup ferâğat etdün</li>
<li>Göster mana hem tarîk-i râhat <br>Kim sen nişe eyledün ferâğat</li>
<li>Kim eyledi hall müşkilâtun <br>Kim verdi bu gussadan necâtun</li>
<li>Şeb-tâ-seher ol esîr-i hicrân <br>Mâtem dutup etdi âh u efgân</li>
<li>Çün müşge tökildi gerd-i kâfûr <br>Zulmâta bırahdı pertevin nûr</li>
<li>İhyâ kıluben merâsim-i vecd <br>Dutdı reh-i gûr-hâne-i necd <br><i><b>Tamâmî-i sühan</b></i></li>
<li>Erbâb-ı kemâle ol ıyândur <br>Kim hüsn ile aşk tev’emândur</li>
<li>Aşk âyîne-i cihân-nümâdur <br>Keyfiyyet-i hüsn ana cilâdur</li>
<li>Hüsn olmasa aşk zâhir olmaz <br>Aşk olmasa hüsn bâhir olmaz</li>
<li>Hüsn olmasa aşkdan ne hâsıl <br>Ma‘şûk eder ehl-i aşkı kâmil</li>
<li>Aşk olmaz olursa hüsn olur hâr <br>Aşk iledür ehl-i hüsne bâzâr</li>
<li>Ne ansuz olur munun sürûrı <br>Ne munsuz olur anun zuhûrı</li>
<li>Mecnûn idi şem‘-i meclis-efrûz <br>Leylî ana âteş-i ciğer-sûz</li>
<li>Mecnûn idi câm-ı râhat-efzâ <br>Leylî ana bâde-i musaffâ</li>
<li>Leylîden idi kemâl-i Mecnûn <br>Hüsn ile olurdı aşkı efzûn</li>
<li>Mecnûndan idi cemâl-i Leylî <br>Aşk idi eden cemâle meyli</li>
<li>Bir gün Mecnûn-ı dil-şikeste <br>Sahrâda gezerdi zâr ü haste</li>
<li>Bir safhada gördi iki peyker <br>Leylî Mecnûn ile musavver</li>
<li>Mahv eyledi nakş-ı dil-sitânın <br>Koydı özinün hemîn nişânın</li>
<li>Sordılar ana hakîkat-i hâl <br>Kim nişe bir oldı iki timsâl</li>
<li>Dedi bize birdürür hakîkat <br>Birlikde yaraşmaz iki sûret</li>
<li>Olmak gerek ehl-i dâniş âgeh <br>Kim biz ikilikdenüz münezzeh</li>
<li>Sâil dedi bu değül midür âr <br>Kim yâr ola yoh sen olasen var</li>
<li>Sen nişe kalursen ol olur hâk <br>Bâri anı koy sana kalem çek</li>
<li>Dedi reh-i aşkda ne lâyık <br>Ma‘şûk ola nikâb-ı âşık</li>
<li>Uşşâk ten ü habîb cândur <br>Ten zâhir ü tende cân nihândur</li>
<li>Ma‘şûka ne bâk olursa mestûr <br>Âşık gerek el içinde meşhûr</li>
<li>Kim âleme âşık ahıdan yaş <br>Ma‘şûk kim olduğın kılur fâş <br><i><b>Bu Mecnûnun şemme-i keyfiyyet-i hâlidür ve Ba‘zı sıfât-ı kemâlidür </b></i></li>
<li>Mecnûn idi mülk-i derd şâhı <br>Hayl-i ded ü dâm anun sipâhi</li>
<li>Âhûnun alurdı müşgi bâcın <br>Rûbâh semûrınun harâcın</li>
<li>Bir server idi kerîm ü âdil <br>Cümle ded ü dâma adli şâmil</li>
<li>Hûn-i ciğerinden ol vefâ-dâr <br>Hûn-hârları kılurdı hûn–hâr</li>
<li>Hûn-âb-ı ciğer töküp demâdem <br>Kılmazdı sibâ‘ rızkını kem</li>
<li>Devrinde derendeler olup râm <br>Dutmışdı biri biriyle ârâm</li>
<li>Gûr olmış idi perenge hem-râz <br>Gürg olmış idi gevezne dem-sâz</li>
<li>Şîr olmış idi enîs-i nahçîr <br>Nahçîr emerdi şîrden şîr</li>
<li>Yanında dutardı mûr hâne <br>Göz yaşından yığardı dâne</li>
<li>Gâhî olup eşki seyli kâim <br>Seylâba gederdi min behâyim</li>
<li>Geh odını tende tâb ederdi <br>Min cân-veri kebâb ederdi</li>
<li>Bel olmış idi elinde dırnağ <br>Yerden savururdı başa toprağ</li>
<li>Mûyında gubâr olup ferâhem <br>Eşkiyle çeküp zaman zaman nem</li>
<li>Âhû-bere sebze-zârı oldı <br>Gül-zâr-ı cünûn bahârı oldı</li>
<li>Ger dutsa idi gevezn ile hû <br>Ahardı gözinden ol kadar su</li>
<li>K’ol sudan olurdı tâze vü ter <br>Hem berg verürdi şâhı hem ber</li>
<li>Her lahza alup eline bir mâr <br>Hursend oluben der idi ol zâr</li>
<li>K’ol sünbül-i müşg-bûnı dutdum <br>Ser-rişte-i ârzûnı dutdum</li>
<li>Kaplan kimi cân urdı min dâğ <br>Aslan sıfatı uzatdı dırnağ</li>
<li>Arslanlarun oldı pîşvâsı <br>Kaplanların oldu muktedâsı <br><i><b>Bu Mecnûnun sıdk ile münâcât etdüğidür ve Nâvek-i duâsı hedef-i icâbete yetdüğidür</b></i></li>
<li>Bir gece ki zulmet-i ziyâ-sûz <br>Zülf-i şebi etdi bürka‘-i rûz</li>
<li>Bir la‘li edüp sipihr nâ-yâb <br>Gösterdi yerine min dür-i nâb</li>
<li>Bir sancağı eyleyüp nigûn-sâr <br>Min mehçe-i râyet etdi izhâr</li>
<li>Katra katra hakîm-i eflâk <br>Haşhâşlarında dutdı tiryâk</li>
<li>Dâne dâne arûs-ı gerdûn <br>Kaftânına tikdi dürr-i meknûn</li>
<li>Girdâbâ düşüp sefîne-i Mâh <br>Kıldı özine mecerreden râh</li>
<li>Saçıldı Utâridün midâdı <br>Arturdı bu safhaya sevâdı</li>
<li>Zühre dağıdup siyâh gîsû <br>Gîsûsı içinde gizledi rû</li>
<li>Hurşîd nihân olup sitâre <br>Göz açdı târik-i intizâra</li>
<li>Deprendi ser-i sinân-ı Behrâm <br>Feth oldı ana vilâyet-i şâm</li>
<li>Bircîs girüp siyeh libâsa <br>Hurşîd gamında batdı yasa</li>
<li>Âyîne olup sipihr-i gerdân <br>Bahdı ana aks saldı Keyvân</li>
<li>Gerdûna sevâbit oldı mismâr <br>Tâ tökmeye dün bisâtı perkâr</li>
<li>Gökde Hamel oldı âşikâre <br>Âhû-bere çıhdı sebze-zâre</li>
<li>Gâv-ı felek oldı gâv-ı anber <br>Doldurdı cihâna anber-i ter</li>
<li>Cevzâ kemeri murassa‘ oldı <br>Gerdûn bedeni mülemma‘ oldı</li>
<li>Harçenk kılup seher yelin def‘ <br>Hâsıyyeti verdi zulmete nef‘</li>
<li>Oldı Esed âftâbdan dûr <br>Pür-dûd misâl-i şem‘-i bî-nûr</li>
<li>Gîsûsına verdi Sünbüle tâb <br>Müşg üstine tökdi anber-i nâb</li>
<li>Mîzânı edüp felek terâzû <br>Sarrâf-ı zemîne çekdi lû’lû</li>
<li>Akreb bırahup kemend-i pür-ham <br>Dîv-i şebe kıldı kayd-i muhkem</li>
<li>Kavsini kurup sipihr-i lâib <br>Atıldı hadeng-i necm-i sâkib</li>
<li>Büzgâle-i âsman töküp mû <br>Gök safhasın eyledi siyeh-rû</li>
<li>Delvi delüp âfet-i zemâne <br>Min katra saçıldı âsmâna</li>
<li>Hût eyledi habs-i Yûnis-i rûz <br>Berk-ı şafak oldı âsmân-sûz</li>
<li>Arz eyledi Ahbiye hibâsın <br>Cebhe dahi cebhesin ziyâsın</li>
<li>Hek’a verdi cemâle zîver <br>Hem Hen’a mükellel etdi efser</li>
<li>Şarteyn ü Butin Simâk ü İklîl <br>Nûr etdiler âsmâna tahvîl</li>
<li>Tâ sâdır ü vâride Neâyim <br>Sarf eyleye Sarfe ile dâim</li>
<li>Tezyîn içün etdiler müheyyâ <br>La‘lin Deberân dürin Süreyyâ</li>
<li>Verdi reviş-i sipihr-i ahdar <br>Tertîb-i mukaddem ü muahhar</li>
<li>Mecnûn mütehayyir ü perîşân <br>Kalmışdı sipihr işinde hayrân</li>
<li>Gerdûna açardı dîde-i ter <br>Yer yüzine doldururdı ahter</li>
<li>Her ahtere arz-ı hâl ederdi <br>Min ârzû-yı muhâl ederdi</li>
<li>Evvel olup âsmâna mâil <br>Şerh etdi Utâride gam-ı dil</li>
<li>K’ey ehl-i hisâba kâr-fermây <br>Müstevfî-i akl ü müşrif-i rây</li>
<li>Ey nâsih-i nüsha-i meânî <br>Fihrist-i rümûz-ı âsmânî</li>
<li>Kassâm-ı mekâsıd ü metâlib <br>Ressâm-ı menâsıb u merâtib</li>
<li>Derd-i dilümün hisâbı çohdur <br>Sende özge debîr yohdur</li>
<li>Bir nâmeye derdümi rakam kıl <br>Sultânuma arz et kerem kıl</li>
<li>Şâyed eser ede feyz-i hâmen <br>Ta‘vîz-i cünûnum ola nâmen</li>
<li>Gördi ki Utârid anlamaz râz <br>Bir özge terennüm etdi âğâz</li>
<li>Dönderdi yüz andan ağlayup zâr <br>Merrîhe niyâzın etdi izhâr</li>
<li>K’ey vâlî-i mesned-i şecâat <br>Şemşîrüne âlem ehl-i tâat</li>
<li>Sen sâhib-i nuset ü zafersen <br>Erbâb-ı silâha tâc-ı sersen</li>
<li>Men âcizem ü kavîdür ağyâr <br>Men bî-kes ü hasmdur sitem-kâr</li>
<li>Âcizlere lutf edüp meded kıl <br>Bî-keslerden belânı red kıl</li>
<li>Çek tîğunı eyle def‘-i düşmen <br>Tâ dûsta hem-nişîn olam men</li>
<li>Çün gördi bülend yerdedür kâm <br>Ne Tîr yeter ana ne Behrâm</li>
<li>Tiğ ile kalemden oldı nevmîd <br>Dutdı reh-i bârgâh-ı tevhîd</li>
<li>Dergâha dutup ruh-i niyâzın <br>Ma‘bûdına arz kıldı râzın</li>
<li>K’ey tîğe muîn ü kilke rehber <br>Behrâm-gulâm ü Tîr-çâker</li>
<li>Ey fark-ı emel külâh-dûzı <br>Sâhib-rakam-ı berât-ı rûzî</li>
<li>Rahm et men-i zâr ü bî-nevâya <br>Derd-i dilümi yetür devâya</li>
<li>Leylîni sen eyledün perî-veş <br>Kim câna cemâli urdı âteş</li>
<li>Sen kıldun anı belâ-yı âlem <br>Ol etdi meni şikeste-i gam</li>
<li>Verdün ana hüsn-i âlem-efrûz <br>Saldı mana âteş-i cihân-sûz</li>
<li>Derd ile meni sen eyledün zâr <br>Men handan u Leylî-i cefâ-kâr</li>
<li>Leylî ki meni belâya saldı <br>Bir görmek ile karârum aldı</li>
<li>Yohdur revişinde ihtiyârı <br>Kim döndüre alduğı karârı</li>
<li>Bî-çâredür öz işinde ol hem <br>Senden bulunur bu zahma merhem</li>
<li>Hem sen keremünden et ilâcum <br>Kes gayrı kişiden ihtiyâcum</li>
<li>(yok)</li>
<li>Çoh çoh hükemâya söyledüm hâl <br>Teşhîs-i marazda oldılar lâl</li>
<li>Bildüm ki hakîm-i ferd sensen <br>Dânâ-yı cemî‘-i derd sensen</li>
<li>Ger derd ü eğer devâ senündür <br>Hâkim sensen rızâ senündür</li>
<li>Rahm eyle vü kıl devâ-yı derdüm <br>Bî-dâd yeline verme gerdüm</li>
<li>Ya‘nî ki yetür kemâle zevküm <br>Günden güne kıl ziyâde şevküm</li>
<li>Sal çeşmüme la‘linün hayâlin <br>Ver tab‘uma hüsninün kemâlin</li>
<li>Dâim anı mende zâhir eyle <br>Lutf et iki sûreti bir eyle</li>
<li>Kadrüm gamı içre mu‘teber kıl <br>Derdin mana rûzî ol kadar kıl</li>
<li>Kim kimseye ol olup müyesser <br>Kimse mana olmaya berâber</li>
<li>Görmek ruhın olmaz olsa makdûr <br>Hûn-bâr gözümde olmasun nûr</li>
<li>Zevk-i elemi olursa nâ-yâb <br>Mecrûh tenümde olmasun tâb <br><i><b>Münâcât</b></i></li>
<li>Yâ Rab kemâl-i mertebe-i Mustafâ hakı <br>Sıdk u safâ-yı silsile-i enbiyâ hakı</li>
<li>Senden yeter velîlere te’yîd-i iktidâ <br>Sen muktedâ-yı âlem eden evliyâ hakı</li>
<li>Düşmez harîm-i kurbüne bî-gâneler yoh <br>Ol bârgâha mahrem olan âşinâ hakı</li>
<li>Kahrundaki siyâset ü asîb havfı-çün <br>Lutfundaki letâfet-i feyz ü recâ hakı</li>
<li>Uşşâka yâr kılduğı cevr ü cefâ içün <br>Ma‘şûka âşık etdüği mihr ü vefâ hakı</li>
<li>Leylîde eyledüğün feyz-i hüsn içün <br>Mecnûna verdüğün gam ü derd ü belâ hakı</li>
<li>Fakr u fenâ saâdeti verdün Fuzûlîye <br>Anda olan saâdet-i fakr u fenâ hakı <br><i><b>Tamâmî-i sühan</b></i></li>
<li>Eylerdi bu sûz ile münâcât <br>Mihnetlere isteyüp mükâfât</li>
<li>K’açıldı gül-i hadîka-i rûz <br>Gösterdi güneş cemâl-i fîrûz</li>
<li>Mürg-i dem-i subh çekdi âvâz <br>Zâğ-ı şeb-i tîre kıldı pervâz</li>
<li>Hem safha-i âlem oldı rûşen <br>Hem dâne-i encüm oldı hırmen</li>
<li>Gün âyîne-dârı oldı gerdûn <br>Tökdi kademine dürr-i meknûn</li>
<li>Subh urdı safâ vü sıdkdan dem <br>Açıldı gül-i neşât-ı âlem</li>
<li>Te’sîr-ı safâ-yı câm-ı hurşîd <br>Gök gülşenin etdi bezm- i Cemşîd</li>
<li>Lâle kimi dağa çıhdı Mecnûn <br>Nezzâreye açdı çeşm-i pür-hûn</li>
<li>Gördi ki gelür nedîm-i kâmil <br>Hem-râz-ı kadîm Zeyd-i kâbil</li>
<li>Ruhsârında neşâtdan nûr <br>Behcet gözine cemâli manzûr</li>
<li>Yoh zerrece gussa vü melâli <br>Mecnûna aceb görindi hâli</li>
<li>Sordı ki nedendür inbisâtun <br>Âdetçe görinmeyen neşâtun</li>
<li>Maksûduna dest-res mi buldun <br>Dildâruna hem-nefes mi oldun</li>
<li>Ne kadr ile ser-bülend olupsen <br>N’oldı ki neşât-mend olupsen</li>
<li>Zeyd açdı der-i hizâne-i râz <br>K’ey turfe hümâ-yı evc-i i‘zâz</li>
<li>Dün tavf-ı diyâr-ı yâr kıldum <br>Ol serv yana güzâr kıldum</li>
<li>Ta‘vîz vesîlesiyle bir dem <br>Oldum harem-i visâle mahrem</li>
<li>Gördüm meh-i ârızın ziyâsuz <br>Âyîne-i tal‘atın cilâsuz</li>
<li>Ne la‘l-i lebinde katraî âb <br>Ne mâh-ı ruhında zerreî tâb</li>
<li>La‘l-i tere eşki gevher-engîz <br>Berg-i güle nergisi güher-rîz</li>
<li>Gördü meni etdi nâle-i zâr <br>Râz açdı mana ki ey vefâ-dâr</li>
<li>Düşdi ola necde reh-güzârun <br>Gördün ola hâlin ol figârun</li>
<li>Mecnûnımı gördün ise bi’llâh <br>Eyle men-i zâr-ı andan âgâh</li>
<li>Nişe geçer ola mâh ü sâli <br>Kim ola refîki n’ola hâli</li>
<li>Bi’llâh güzer etsen ol yanaya <br>Rahm et men-i zâr ü mübtelâya</li>
<li>Menden ana şerh-i za‘f-ı hâl et <br>Hâlin men-i hasteden suâl et</li>
<li>Söyle nişesen hücûm-ı gamdan <br>Tuğyân-ı meşakkat ü sitemden</li>
<li>Matem-zede olduğun eşitdüm <br>Kıldum yaha çâk ü şîven etdüm <br><i><b> </b></i></li>
<li>Ol serv ki çıhdı bu çemenden <br>Menden geldi değül ki senden</li>
<li>Ancak bir ol idi kim çeküp gam <br>İsterdi meni senünle hem-dem</li>
<li>Çoh gördi bize sipihr-i gaddâr <br>Yüz min ağyâr içinde bir yâr</li>
<li>Bir zulmdürür bu âşikâre <br>Elden ne gelür muna ne çâre</li>
<li>Bu ded ki az değül yöküşdür <br>Hem sabr edeyüm ki sabr hoşdur</li>
<li>Men dut ki mukayyed-i hisârem <br>Mahbûs-ı hicâb-ı neng ü ârem</li>
<li>Ger şem‘e açılsa şerh-i râzum <br>Sâyemden olur min ihtirâzum</li>
<li>V’er sâyeme söylesem gam-ı dil <br>Şem‘ün hasedi gelür mukâbil</li>
<li>Ne yazmağa nâme ihtiyârum <br>Ne etmeğe arz râz-dârum</li>
<li>Gonca kimiyem men-i perîşân <br>Ağzum dutulu içüm dolu kan</li>
<li>Sen kim şeh-i kişver-i rızâsen <br>Her kime dilersen âşinâsen</li>
<li>Yoh hükmi sana çü hâme gayrün <br>Öz başunadur hemîşe seyrün</li>
<li>Âyâ ne içün kılursen ihmâl <br>Hâl-i dilün eylemezsen irsâl</li>
<li>Öz nazm-ı latîf ü dil-keşünden <br>Mazmûn-ı ibâret-i hoşundan</li>
<li>Lutf ile kılup hemîşe tahrîr <br>Göndermedüğün değül mi taksîr</li>
<li>Senden değülem bu işde râzî <br>Hâlâ kerem et hilâf-ı mâzî</li>
<li>Nazm eyleyüben beyân-ı hâlün <br>Şerh-i ruh- i zerd ü eşk-i âlün</li>
<li>İrsâl ede gör men-i hâzîne <br>K’ol cevhere cân edem hazîne</li>
<li>Elfâzı olup hemîşe zikrüm <br>Bu kâr-geh içre bikr-i fikrüm</li>
<li>Tarz-ı gam edende câna tasvîr <br>Ol nakşdan ola çâşnî-gîr</li>
<li>Hem hâl-i dilin kılurdı izhâr <br>Hem bu gazeli ederdi tekrâr <br><i><b>Bu gazel Leylî dilindendür</b></i></li>
<li>Niçün ol safha-i kâfûra kilkin müşg-bâr etmez <br>Yazup bir ruk’a lutf ile bizi ümmîd-vâr etmez</li>
<li>Menümle dûst lutfın az bilüp çoh ta‘n eder düşmen <br>Niçün lutf eyleyüp düşmenleri bir şerm-sâr etmez</li>
<li>Gel ey göz yâr hattın nâmede görmek heves kılma <br>Ki hatt-ı nâme def‘-i derd-i hecr-i hatt-ı yâr etmez</li>
<li>Kebûterden umârdum nâmesin gör za‘f-ı tâli‘ kim <br>Görüp âhum odın menden yanâ ol hem güzâr etmez</li>
<li>Fuzûlî nâme-i dildâr bir ta‘vîzdür gûyâ <br>Ki ansuz haste-diller hâtırı bir dem karâr etmez <br><i><b>Tamâmî-i sühan</b></i></li>
<li>Mecnûn ki eşitdi ol peyâmı <br>Baht-ı mütemerrid oldı râmı</li>
<li>İkbâline i‘tikâdı oldı <br>Dildârına i‘timâdı oldı</li>
<li>Hûn-âb-ı sirişkden çeküp nem <br>Gül-zâr-ı zamîri oldı hurrem</li>
<li>Hem güldi yüzi çerâğlar tek <br>Hem gönli ucaldı dağlar tek</li>
<li>Zeyde dedi ey refîk-ı sâdık <br>Men vahşîye hem-dem-i muvâfık</li>
<li>Çün müjde-i merhamet yetürdün <br>Yârum haberin mana getürdün</li>
<li>Menden hem ana yetür senâlar <br>Râz eyle dürûdlar duâlar</li>
<li>Hâk-i derine yetür niyâzum <br>Dergâhına arza eyle râzum</li>
<li>K’ey cânuma datlu derd dâğı <br>Gönlüm ferâhı gözüm çerâğı</li>
<li>Li’llâhi’l-hamd yâr imişsen <br>Men istedüğümce var imişsen</li>
<li>Ahdünde vefâ bulındı âhir <br>Şehdünde şifâ bulındı âhir</li>
<li>Bildüm ki meni seversen ey mâh <br>Ahsent ahsent bâreka’llâh</li>
<li>Lutfun haberi karârum aldı <br>Şîrîn sözün ihtiyârum aldı</li>
<li>Lutfun eşidüp ciğer olur âb <br>Şîrîn sözüne getürmezem tâb</li>
<li>Âh er kılup özge resm bünyâd <br>Nâgeh dutasen tarîk-i bî-dâd</li>
<li>Telh ola sözün misâl-i bâde <br>Lutf olmaya kahr ola arada</li>
<li>Hûblar işi cevr ile cefâdur <br>Senden görinen mana vefâdur</li>
<li>Kurban sana özge nâzenînler <br>İdrâküne yüz min âferînler</li>
<li>Kimse çü sana vefâda yetmez <br>Cânın sana kimse verse yetmez</li>
<li>Ma‘şûk idün ey büt-i vefâ-dâr <br>Âşıklığunı hem etdün izhâr</li>
<li>Âşık der imiş mana halâyık <br>Görmen muna hem özümi lâyık</li>
<li>Men nâkısem ey harîf-i kâbil <br>Sensen reh-i aşk içinde kâmil</li>
<li>Tahsîn ki yegâne-i zamânsen <br>Cân vermek olur sana ki cânsen</li>
<li>Her şûhda ger olaydı bu tavr <br>Sen olmaz idün yegâne-i devr</li>
<li>Ger gayre bu hâl olaydı makdûr <br>Sen olmaz idün cihâna meşhûr</li>
<li>Yâd eylemeğünden olmışem şâd <br>Sen şâd olasen hemîşe men yâd</li>
<li>Ha beyle men-i hazîni şâd et <br>Geh gâh terahhum eyle yâd et</li>
<li>Ey serv-i semen-ber ü gül-endâm <br>Târâc-ı metâ-‘ı sabr u ârâm</li>
<li>Ey husrev-i kişver-i melâhat <br>Mehtâb-ı şeb-i neşât ü râhat</li>
<li>Çün bendeye rahmet eyler oldun <br>İzhâr-ı mahabbet eyler oldun</li>
<li>Min-ba‘d tarîk-ı mihr dutgıl <br>Evvelki tarîkunı unutgıl</li>
<li>Koyma çıha hasret ile cânum <br>Hadden üte nâle vü figânum</li>
<li>Meyl-i men-i zâr ü bî-karâr et <br>Gâhî bu yanaya bir güzâr et</li>
<li>Hem-derdüm isen menümle yâr ol <br>Hem-derdliğün yoh ise var ol</li>
<li>Sen eyle mukîm-i mesned-i nâz <br>Men beyle belâ vü derde dem-sâz</li>
<li>Sen mahfil-i ayş kâm-kârı <br>Men gûşe-i derd dil-figârı</li>
<li>Aşk içre beğüm revâ mıdur bu <br>Râh u reviş-i vefâ mıdur bu</li>
<li>Ger doğrı ise vefâda lâfun <br>Menden ne içündür inhirâfun</li>
<li>Gel ref‘ edelüm gam-ı fırâkı <br>Yanduralum oda iştiyâkı</li>
<li>Olsun dün ü gün menümle seyrün <br>Çün men senünem sen olma gayrün</li>
<li>V’er İbni Selâm mâni‘ olsa <br>Sedd-i reh-i vasl vâki‘ olsa</li>
<li>Bildür kılayın siyâh bahtın <br>Bir âh ile târümâr tahtın</li>
<li>Çün râz-ı dilin düketdi ol zâr <br>Zeyd eyledi azm-i kûy-ı dildâr</li>
<li>Pervâne sözin deyüp çerâğa <br>Bülbül haberin yetürdi bâğa <br><i><b>Bu İbn-i Selâmün keyfiyyet-i vefâtıdur ve Leylînün ol belâdan necâtıdur</b></i></li>
<li>Sâkî feleğün gör inkılâbın <br>Göster kadeh içre mey habâbın</li>
<li>Mey âyîne-i cihân-nümâdur <br>Haki zer eden bu kimyâdur</li>
<li>Bu fâide bes değül mi andan <br>Kim fârig eder gam-ı cihândan</li>
<li>Bir hâb ü hayâl imiş bu âlem <br>Bu hâb ü hayâle olma hurrem</li>
<li>Ahvâl-i zemâne münkalibdür <br>Andan hıred ehli müctenibdür</li>
<li>Gam mâtemin eyleyende bünyâd <br>Neyyâha bu nev‘ çekdi feryâd</li>
<li>Kim İbni Selâmı etdi gerdûn <br>Âmâc-ı hadeng-i âh-ı Mecnûn</li>
<li>Ol seddi götürmeğe aradan <br>Eşk oldı revân iki yanadan</li>
<li>Ol nev-res-i nâ-tüvân demâdem <br>Şevk ile çekerdi mihnet ü gâm</li>
<li>Hasret elemi yaman elemdür <br>Gam bedraka-i reh-i ademdür</li>
<li>Derd ü gam-ı hasret-i nihânî <br>Serv-i kadin etdi hîzrânî</li>
<li>Yüz urdı bozılmağa tılısmı <br>Bir gâyete yetdi za‘f-ı cismi</li>
<li>Kim peykeri nakş-ı bister oldı <br>Ra‘na kadi bister ister oldı</li>
<li>Gün günden olup harâb hâli <br>Kalmadı sağalmak ihtimâli</li>
<li>Derdine devâ bulınmaz oldı <br>Rencine şifâ bulınmaz oldı</li>
<li>Endîşe-i ömri oldı bâtıl <br>Cân verdi vü oldı Hakka vâsıl</li>
<li>Kimdür ki gelüp cihâna getmez <br>Kim kâmil olur zevâle yetmez</li>
<li>Budur reh ü resmi rûzgârun <br>Kim ola hazânı her bahârun</li>
<li>Leylîni getürmeğe figâna <br>Ol vâkıa oldı bir behâne</li>
<li>Mâtem dutup etdi ol giriftâr <br>Dırnağı ile yüzini efgâr</li>
<li>Çâk etdi ferâğat ile câme <br>Fâş etdi figânı hâs ü âma</li>
<li>Yandurdı evin kopardı tahtın <br>Târâc-ı fenâya verdi rahtın</li>
<li>Gîsû-yı muanber etdi ber-bâd <br>Eflâke yetürdi âh u feryâd</li>
<li>Gerdûn kimi rahtı nîle urdı <br>Âteş kimi başa kül savurdı <br><i><b> </b></i></li>
<li>Derler bu idi Arabda âdet <br>Kim er eğer ölse kalsa avret</li>
<li>Bir yıl iki yıl dutardı mâtem <br>Feryâd ü figân edüp demâdem</li>
<li>Hoş geldi bu âdet ol nigâra <br>Feryâd ü figâna buldı çâre</li>
<li>Mâtem-kede eyledi makâmın <br>Matemde geçürdi subh u şâmın</li>
<li>Bir niçe gün anda ağlayup zâr <br>Hem ata evine döndi nâ-çâr</li>
<li>Ammâ dün ü gün figân ederdi <br>Hûn-âb-ı ciğer revân ederdi</li>
<li>Feryâda gelende gâh u bî-gâh <br>Öz gönlinde der idi ol mâh</li>
<li>Kim İbn-i Selâma rahmet-i Hak <br>Aşkum revişine verdi revnak</li>
<li>Ref‘ eyledi perde-i müdârâ <br>Pinhân gamum etdi âşikârâ</li>
<li>Ol vâkıadan olup haberdâr <br>Dutdı reh-i deşt Zeyd-i gam-hâr</li>
<li>Gördi ki şikeste-hâl Mecnûn <br>Durmış ded ü dâm içinde mahzûn</li>
<li>Çün verdi selâm ü kıldı i‘lâm <br>Kim İbni Selâma n’etdi eyyâm</li>
<li>Verdi bu kaziyyeden bişâret <br>Kim kıldı muârızun hasâret</li>
<li>Dehr İbni Selâmı kıldı pâ-mâl <br>Leylî öz evine döndi hoş-hâl</li>
<li>Mecnûn çeküp âh kıldı nâle <br>Efgân edüp ağladı bu hâle</li>
<li>Hayretlere düşdi Zeyd-i gâfil <br>Bu hâlet ana görindi müşkil</li>
<li>Kim fevt-i rakîb eşitse âşık <br>Gülmek gerek ağlamak ne lâyık</li>
<li>Tahkîk-i beyân-ı hâl kıldı <br>Ol vâkıadan suâl kıldı</li>
<li>Mecnûn dedi ey vefâlu yârum <br>Yohdur mı bu yolda neng ü ârum</li>
<li>Cânâneye cân veren yetüpdür <br>Cân vermeyen arada itüpdür</li>
<li>Ol dûstuma değüldi düşmen <br>Hem ol ana âşık idi hem men</li>
<li>Ol cânını verdi vâsıl oldı <br>Öz mertebesinde kâmil oldı</li>
<li>Naksum menüm ermedi kemâle <br>Ayb eyleme ağlasam bu hâle <br><i><b>Bu gazel Mecnûn dilindendür</b></i></li>
<li>Âşık oldur kim kılur cânın fedâ cânânına <br>Meyl-i cânân etmesün her kim ki kıymaz cânına</li>
<li>Cânını cânâna vermekdür kemâli âşıkun <br>Vermeyen cân i‘tirâf etmek gerek noksânına</li>
<li>Vasl eyyâmı verüp cânâna cân râhat bulan <br>Yeğdür andan kim salur cânın gam-ı hicrânına</li>
<li>Aşk resmin âşık öğrenmek gerek pervâneden <br>Kim köyer gördükde şem‘ün âteş-i sûzânına</li>
<li>Fânî ol aşk içre kim benzer fenâsı âşıkun <br>Feyz-i câvîd ile Hızrun çeşme-i hayvânına</li>
<li>Aşk derdinün devâsı terk-i cân etmekdedür <br>Terk-i cân derler bu derdün mu‘teber dermânına</li>
<li>Hîç kim cânân içün cân vermeğe lâf etmesün <br>Kim gelüpdür bu sıfat ancak Fuzûlî şânına <br><i><b>Bu Leylînün İbn-i Selâmdan sonra mâcerâsıdur ve Zâviye-i mihnetde vâki‘ olan belâsıdur</b></i></li>
<li>Çün ata evine döndü Leylî <br>Efgâna olup hemîşe meyli</li>
<li>Dutmışdı tarîk-i ehl-i mâtem <br>Tecdîd-i azâ kılup demâdem</li>
<li>Her handa bilürdi var bir zâr <br>Endûh-i musîbete giriftâr</li>
<li>Cem‘ edüp olurdı encümen-sâz <br>Eylerdi sürûd-ı nevha âğâz</li>
<li>Ger İbni Selâm idi behâne <br>Mecnûn idi bâis ol figâna</li>
<li>Ağzında idi bir özge zikri <br>Gönlinde idi bir özge fikri</li>
<li>İzhâr kılurdı özge adın <br>Pinhânî ederdi özge yâdın</li>
<li>Bu reng ile dâim ol perî-zâd <br>Eylerdi ferâğat ile feryâd</li>
<li>Sûz-i diline getürmeyüp tâb <br>Bir gece dağıldı yâr u ashâb</li>
<li>Ancak ana şem‘ kaldı hem-dem <br>Söndürdi bir âh ile anı hem</li>
<li>Ya‘ni ne revâ şeb-i siyâhum <br>Şem‘ isteye gayr-ı berk-i âhum</li>
<li>Tenhâ kalup etdi nâle vü zâr <br>Derd ü gama kıldı aczin izhâr</li>
<li>K’ey derd ü gam-ı zemâne bi’llâh <br>Olman bu gece menümle hem-râh</li>
<li>Tenhâlığ ile men eyledüm hû <br>Siz özge musâhibe dutun rû</li>
<li>Gördi gam u derde yoh nihâyet <br>Kıldı şeb-i tîreden şikâyet</li>
<li>K’ey baht-ı siyâhumun nazîri <br>Âşüfte kılan men-i esîri</li>
<li>Evvel yoh idi senün karârun <br>Seyr ile geçerdi rûzgârun</li>
<li>Hâlâ ne içün karâr edüpsen <br>Terk-i reviş ihtiyâr edüpsen</li>
<li>Bir menzile mi özün yetürdün <br>Yâ zulmet içinde yol itürdün</li>
<li>Mâtem-zedesen siyeh libâsun <br>Kimdür ol nişedür bu yasun</li>
<li>Derd ü elemün denizi daşdı <br>Seylâb-ı belâ başumdan aşdı</li>
<li>Tîr-i feleğe nişâne oldum <br>Tâhûne-i çerhe dâne oldum</li>
<li>Mâtem-kededür bu gece âlem <br>Men bahtı kara bir ehl-i mâtem</li>
<li>Ne sabr kalupdurur ne ârâm <br>Bilmem ki n’olur mana serencâm</li>
<li>Olmış bu gece tamâm-ı kevkeb <br>Âzârum için felekde akreb</li>
<li>Subh âyînesini reng dutmış <br>Feyz-i seheri felek unutmış</li>
<li>Ey subh senün ne oldı hâlün <br>Dem urmağa kalmamış mecâlün</li>
<li>Gönlün hoş ise tebessüm eyle <br>Mihrün var ise terahhum eyle</li>
<li>Feryâduma hem-dem et horûsı <br>Âvâzuma koş sadâ-yı kûsı</li>
<li>Mürg-i seheri getür zebâna <br>Göster dem-i subhdan nişâne</li>
<li>Çoh ağladı etdi nâle-i zâr <br>Derd-i dil-i zârın etdi tekrâr</li>
<li>Gördi mededine subh yetmez <br>Şeb derd-i diline çâre etmez</li>
<li>Yüz dutdı ana ki feyz-i âmı <br>Çekmiş bu medâra subh u şâmı</li>
<li>Râz-ı dil-i zârın etdi izhâr <br>K’ey vâkıf-ı hâl ü ârif-i zâr</li>
<li>Yohdur gam ü derdüme nihâyet <br>Gamdan kime eyleyem şikâyet</li>
<li>Gam bî-had ü men besî zaîfem <br>Men beyle gama haçan harîfem</li>
<li>Ya ver mana mihnetümce tâkat <br>Ya tâkatum olduğınca mihnet</li>
<li>Ger câme-i sabrum eylesem çâk <br>Hükmün yolu görinür hatar-nâk</li>
<li>V’er gönlüme versem istimâlet <br>Tâkatçe değül gam ü melâlet</li>
<li>Nâmûsdan eylesem cüdâlığ <br>Mecnûn ile kılsam âşinâlığ</li>
<li>Korhum bu ki ismet ola pâ-mâl <br>Fermâna muvâfık olmaya hâl</li>
<li>Kılsam bu havâda hıfz-ı nâmûs <br>Ma‘mûre-i vaslum ola mahrûs</li>
<li>Korhum bu ki dûd-ı âh-ı Mecnûn <br>Ahvâlümi eyleye diğer-gûn</li>
<li>Sâdıklarun âhı mu‘teberdür <br>Andan hazer etmemek hatardur</li>
<li>Ol eyle bu beyle n’eyleyem vây <br>Bilmen men-i âcize nedür rây</li>
<li>Yâ Rab mütehayyirem men-i zâr <br>Mihnetlere olmışem giriftâr</li>
<li>Ser-menzil-i emne râh bilmen <br>Senden özge penâh bilmen</li>
<li>Gör bâde-i gaflet ile medhûş <br>Kıl perde-i lutfunı hatâ-pûş</li>
<li>Derler ki sitem-resîde Mecnûn <br>Olmış men-i mübtelâya meftûn</li>
<li>Men bî-ser ü pâ ana ne lâyık <br>Kim hüsnüme kimse ola âşık</li>
<li>Bir zerre-i hâr ü hâk-sârem <br>Gerd-i reh ü hâk-i reh-güzârem</li>
<li>Rûhum ki bedendedür senündür <br>Her neş’e ki mendedür senündür</li>
<li>Gencîne-i hüsnüne emînem <br>Sensen sebebüm ki nâzenînem</li>
<li>Yâ Rab meded et ki bu emânet <br>Mahfûz ola tâ dem-i kıyâmet</li>
<li>Tâ kurbe teveccüh etdüğüm çağ <br>Alnum açuğ ola vü yüzüm ağ <br><i><b>Münâcaat</b></i></li>
<li>Yâ Rab kemâl-i bâr-geh-i Kibriyâ hakı <br>Ya‘nî fürûğ-ı nûr-ı ruh-ı Mustafâ hakı</li>
<li>Kıl garka bahr-ı aşka vücûdum sefînesin <br>Fermân-ı Hızra Mûsî eden iktidâ hakı</li>
<li>Subh-i visâle eyle bedel şâm-ı hecrümi <br>Subhun demindeki nefes-i dil-küşâ hakı</li>
<li>Derd ü belâmı râh-ı mahabbetde kılma kem <br>Râh-ı mahabbetündeki derd ü belâ hakı</li>
<li>Ehl-i dalâletem mana göster hidâyetün <br>İhdâ-yı râh-ı râst kılan reh-nümâ hakı</li>
<li>Endûh ü derde gönlümi sâhib- tahammül et <br>Derde tahammül eyleyen ehl-i rızâ hakı</li>
<li>İhlâsum et duâya Fuzûlî kimi dürüst <br>Dergâhda icâbete lâyık duâ hakı <br><i><b>Tamâmî-i sühan</b></i></li>
<li>Acz ile duâ kılurdı ol mâh <br>İzhâr-ı niyâz edüp ki nâgâh</li>
<li>Çekdi ceresü’r-rahîl âvâz <br>Resm-i hudi etdi sârban sâz</li>
<li>Göç oldı açıldı bâr-gehler <br>Buhtîlere mehd çekdi mehler</li>
<li>Bir mahmile bindi Leylî-i zâr <br>Kûh-ı gamın etdi nâkayâ bâr</li>
<li>Efgânı edüp ceres ünin pest <br>Aşkı meyi etdi nâkanı mest <br><i><b>Bu Leylînün nâkaya arz-ı râzıdur ve Zebân-ı hâl ile izhâr-ı niyâzıdur</b></i></li>
<li>Çün nâkada gördi neş’e-i hâl <br>Kıldı ana hem beyân-ı ahvâl</li>
<li>K’ey gâliye-mûy ü anberîn-bûy <br>Gül-çehre vü hâr-hâr ü hoş-hûy</li>
<li>Ey başı açuğ ayağı yalın <br>Bulmış niçe kez Harem visâlin</li>
<li>Sevdâ-zede nişedür dimâğun <br>Göğsünde nedür bu eski dâğun</li>
<li>Kimden sana yetdi zulm ü bî-dâd <br>Her lahza nedür figân ü feryâd</li>
<li>Uşşâk tarîkıdur tarîkun <br>Ger âşık isen menem refîkun</li>
<li>Nâlân gam-ı aşk-ı yârdansen <br>Sen dahi bizüm katârdansen</li>
<li>Men kimi yoh elde ihtiyârun <br>Bir özge elindedür mehârun</li>
<li>Çün düşdi senünle ittifâkum <br>Rahm eyle mana gör iştiyâkum</li>
<li>Lutf eyle binâ-yı kâr-ı hayr et <br>Mecnûnum olan diyâra seyr et</li>
<li>Bu şîfteni yetür ol aya <br>Bu derdi yetişdür ol devâya</li>
<li>Nâgâh ederken oldı bî-hûş <br>Mutlak özin eyledi ferâmûş</li>
<li>Bî-hûşlığında düşdi ol nûr <br>Hem-râhı olan gürûhdan dûr</li>
<li>Ol nev’ idi zulmet-i şeb-i târ <br>Kim olmadı sârbân haberdâr</li>
<li>Çün geldi özine ol perî-veş <br>Oldı bu kaziyyeden müşevveş</li>
<li>Göz açdı özini gördi itmiş <br>Hem-râhı bırahmış anı getmiş</li>
<li>Derd üzre muzâaf oldı derdi <br>Depretdi heyûn-ı reh-neverdi</li>
<li>Çoh cehd ile eyledi tek u pû <br>Çoh yol arayup yöğürdi her sû</li>
<li>Ne râh ne râh-ber bulındı <br>Ne kâfileden eser bulındı</li>
<li>Tenhâ yürür oldı ol semen-ber <br>Zulmetde misâl-i mâh-ı enver</li>
<li>Çün seyr-i felekde leylî-i mâh <br>Şeb kâfilesin itürdi nâgâh</li>
<li>Leylî sıfatında gün çıhup ferd <br>Cemmâzeye çekdi mahmil- i zerd</li>
<li>Düşdi güzer ol semen-izâra <br>Mecnûn-ı hazîn olan diyâra</li>
<li>Her yan nigerân gezerdi ol mâh <br>Bir şahs-ı hazîn görindi nâgâh</li>
<li>Sormağa alâme-i menâzil <br>Ol şahs-ı hazîne oldı mâil</li>
<li>Lutf ile tekellüm etdi âğâz <br>Kimsen deyüben yetürdi âvâz</li>
<li>Baş kaldırup ol esîr-i mahzûn <br>Dönderdi cevab ana ki Mecnûn</li>
<li>Leylî dedi ey özine mağrûr <br>Hâşâ deye ejdehâ sözin mûr</li>
<li>Hâşâ deye zâğ bülbülem men <br>Yâ lâf ura hâr kim gülem men</li>
<li>Mecnûn dedi ey dür-i yegâne <br>Mecnûna bilür misen nişâne</li>
<li>Ol şîftenün nedür nişânı <br>Gördükde neden bilürsen anı</li>
<li>Leylî dedi ol perî-likâdur <br>Ruhsâr ile kaddi dil-rübâdur</li>
<li>Sen şîftesen esîr-i mâtem <br>Ruhsârı şikeste kâmeti ham</li>
<li>Sen hârsen ol azîz-i âlem <br>Sen bî-ser ü pâsen ol muazzam</li>
<li>Mecnûn dedi ehl-i aşk olur hâr <br>Hüsn ehlinedür safâ sezâ-vâr</li>
<li>Leylî dedi ey behâne-perdâz <br>Kayd-i dil-i zâruma füsûn-sâz</li>
<li>Peyker dutalum tökildi gamdan <br>Yâ kâmetün oldı ham sitemden</li>
<li>Mecnûnı deyerler ehl-i idrâk <br>Eş‘ârı latîf ü lehcesi pâk</li>
<li>Sende hanı ol edâ-yı dil-sûz <br>Eş‘âr ü hikâyet-i dil-efrûz</li>
<li>Mecnûn dedi ehl-i hâl olur lâl <br>Besdür nem-i eşk şâhid-i hâl</li>
<li>Tertîb-i ibâret ü fesâhat <br>Aşk ehlinedür delîl-i râhat</li>
<li>Râhatden olan menüm kimi dûr <br>Ger sâmit ola değül mi ma‘zûr</li>
<li>Leylî dedi çün sana şeküm var <br>Mecnûn isen eyle hâlün izhâr</li>
<li>Leylîni seversen eyle bünyâd <br>Bir şi‘r ü geçen zamânum et yâd</li>
<li>Mecnûn-ı hazîn eşitdi sevgend <br>Gördi anı şi‘re ârzû-mend</li>
<li>Tafsîl-i gamına verdi icmâl <br>Kıldı ana arz-ı sûret-i hâl</li>
<li>K’ey sebze-i derdüme veren âb <br>Ser-rişte-i râzdan açan tâb</li>
<li>Sorma nişe geçdi rûzgârun <br>Aşk içre ne oldı hâl-i zârun</li>
<li>Dildâr gamın mı söyleyem âh <br>Ya pend-i muhibb ü ta‘n-ı bed-hâh</li>
<li>Çekdüm niçe gün cefâ-yı mekteb <br>Her rûz meşakkat ile tâ şeb</li>
<li>Âhir ki çoh oldı ta‘n-ı ağyâr <br>Ayrıldı men-i şikesteden yâr</li>
<li>Fâş oldı çü âleme fesânem <br>Tedbîrüme düşdi atam anem</li>
<li>Geh dağdağa-i tabîb gördüm <br>Geh sa‘y ile Ka‘beye yöğürdüm</li>
<li>Açılmadı hîç bâbdan bâb <br>Tedbîrüme âciz oldı ahbâb</li>
<li>Geh Nevfele eyledüm tazarru‘ <br>Feyzinde bulınmadı temettu‘</li>
<li>Geh İbni Selâma yâr olup yâr <br>Verdi men-i mübtelâya âzâr</li>
<li>Geh Zeyd peyâmına inandum <br>Her va‘de ki verdi doğru sandum</li>
<li>Ümmîd ile ömrüm oldı zâyi‘ <br>Hâlüm tebeh etdi zaf-ı tâli‘</li>
<li>El-kıssa vücûdum oldı berbâd <br>Bir lahza felekten olmadum şâd</li>
<li>Gönline kılup firâk te’sîr <br>Bir turfe gazel hem etdi takrîr <br><i><b>Bu gazel Mecnûn dilindendür</b></i></li>
<li>Âh kim bir dem felek re’yümce devrân etmedi <br>Vasl dermâniyle def’-i derd-i hicrân etmedi</li>
<li>Yârdan min derd-i dil çekdüm bu hem bir derd kim <br>Bildi min derd-i dilüm bir derde dermân etmedi</li>
<li>Vâdi-i gurbetde cân verdüm meni ol şâh-ı hüsn <br>Bir gece hân-ı visâli üzre mihmân etmedi</li>
<li>Dûstlar çâk-i girîbânum görüp ayb eylemen <br>Ol güli kim gördi kim çâk-i girîban etmedi</li>
<li>Fakr mülkin dut ger istersen kemâl-i saltanat <br>Kim bu mülkün fethini fağfûr ü hâkân etmedi</li>
<li>Tîğ-i bî-dâd ile her dem kanumı tökmek nedür <br>Ey felek her kim dem urdı aşkdan kan etmedi</li>
<li>Ahd ü peymân etdi yârum kim sana yârem velî <br>Yârlığ vakti sanursen ahd ü peymân etmedi</li>
<li>Akl meydânını zindân-ı belâ bilmez henüz <br>Kim ki bir müddet cünûn mülkini seyrân etmedi</li>
<li>Sırr-ı aşkın etmedi ancak Fuzûlî âşikâr <br>Bu mubârek işi her kim etdi pinhân etmedi <br><i><b>Bu Leylînün Mecnûndan haberdâr olduğıdur ve Metâ'-ı vaslına nakd-i cân ile hırîdâr olduğıdur</b></i></li>
<li>Çün bildi kim olduğını Leylî <br>Ruhsârına ahdı eşk seyli</li>
<li>Giryân dedi ey gözüm çerâğı <br>Vahşîlere el menümle yağı</li>
<li>Sen men dedüğüm habîb imişsen <br>Derd-i dilüme tabîb imişsen</li>
<li>Sensen dün ü gün dilümde zikrüm <br>Gönlümde olan hayâl ü fikrüm</li>
<li>Ger tanıyabilmedüm revâdur <br>Mestem men ü mest işi hatâdur</li>
<li>Kimse ki özinden ola gâfil <br>Bir özgeni bilmeğe ne kâbil</li>
<li>Ol dem ki dimağa yetdi bûyun <br>Göz gördi şu‘â’-ı mâh-ı rûyun</li>
<li>Cân bî-haber oldı akl şeydâ <br>Ten kıldı min ıztırâb peydâ</li>
<li>Deryâ-yı tehayyüre olup gark <br>Ağyârdan etmedüm seni fark</li>
<li>Ma‘zûr dut ey sanem bu hâlüm <br>Ta‘n eyleme verme infiâlüm</li>
<li>Sensüz men idüm şikeste-hâtır <br>Yüz şükr sana yetişdüm âhir</li>
<li>Gül-zâr-ı ümîdüm oldı sîr-âb <br>Yâ Rab bu hayâldür mi yâ hâb</li>
<li>Ayş ü tarabum çerâğı yandı <br>Bahtum yuhudan meğer uyandı</li>
<li>Ey dil ki ederdün âh ü nâle <br>Dâim nigerân olup visâle</li>
<li>Ha devlet-i vasl u zevk-i dildâr <br>Bi’llâh dahi etme nâle-i zâr</li>
<li>Ey dîde töküp sirişk-i gül-gûn <br>Her dem der idün ki hanı Mecnûn</li>
<li>Manzûrûn olupdur ol semen-ber <br>Kıl makdemine nisâr gevher</li>
<li>Ey cân ki çekerdün intizârı <br>Görmek dileyüp hemîşe yârı</li>
<li>Yetdün ana gel çıh imdi tenden <br>Get yâra kes ihtilâtı menden</li>
<li>Derdini der iken ol perî-zâd <br>Sûz ile bu şi‘ri etdi bünyâd <br><i><b>Bu gazel Leylî dilindendür</b></i></li>
<li>Açmadı gönlüm felek tâ bağrumı kan etmedi <br>Kalmadı hurrem meni tâ zâr ü giryân etmedi</li>
<li>Kılmadın yüz pâre bî-dâd ile pür-hûn gönlümi <br>Bu çemende gül kimi bir lahza handân etmedi</li>
<li>Şükr kim verdi felek kâmum menüm nevmîd edüp <br>Şîve-i mihr ü mahabbetden peşîmân etmedi</li>
<li>Derd yohdur kimsede yohsa tabîb-i feyz-i aşk <br>Kimde gördi derd kim ol derde dermân etmedi</li>
<li>Sabr yohdur merdüm-i âlemde yohsa rûzgâr <br>Hansı müşkil işi tedric ile âsân etmedi</li>
<li>Dutdı seyl-i âb-ı çeşmüm yer yüzin ammâ hoşem <br>Kim binâsın sabrumun ol seyl vîrân etmedi</li>
<li>Aşk sevdâsında sûd ettüm metâ‘-ı vasl-ı dûst <br>Ey Fuzûlî cân veren cânâna noksân etmedi <br><i><b>Bu Mecnûnun nihâyet-i hayretidür ve Leylîden istiğna vü gafletidür</b></i></li>
<li>Mecnûn dedi ay mana açan râz <br>Lutf ile kılan meni ser-efrâz</li>
<li>Kimsen mana zâhir eyle adun <br>Bu bâdiyede nedür murâdun</li>
<li>Cân tâzelenür fesâhatünden <br>Bu lehce-i pür-melâhatünden</li>
<li>Hulkı hoş ü lafzı cân-fezâsen <br>Beyle görinür ki âşinâsen</li>
<li>Bi’llâh ne diyârdan gelürsen <br>Ne râh-güzârdan gelürsen</li>
<li>Ger lâle isen ne dağdansen <br>V’er sûsen isen ne bağdansen</li>
<li>Şîrin şîrin tekellümün var <br>Hâl-i dilüme terahhumun var</li>
<li>Bîgâneden ummazem bu hâli <br>Bir ülfetden değül bu hâlî</li>
<li>Bîhûde değül bu gönlüm almak <br>Gelmek başum üzre sâye salmak</li>
<li>Akl olsa idi menümle hem-râh <br>Ahvâlünden olurdum âgâh</li>
<li>Gam gönlümi etmeseydi bî-tâb <br>Göz perdesi olmasaydı hûn-âb</li>
<li>Gaflet halelinden ayrılurdım <br>Elbette kim olduğun bilürdüm</li>
<li>Çün mende yoh ihtimâl-i idrâk <br>Sen söyle özün ki kimsen ey pâk <br><i><b>Bu gazel Mecnûn dilindendür</b></i></li>
<li>Eyle ser-mestem ki idrâk etmezem dünyâ nedür <br>Men kimem sâkî olan kimdür mey-i sahbâ nedür</li>
<li>Gerçi cânândan dil-i şeydâ içün kâm isterem <br>Sorsa cânân bilmezem kâm-ı dil-i şeydâ nedür</li>
<li>Vasldan çün âşıkı müstağnî eyler bir visâl <br>Âşıka ma‘şûkdan her dem bu istiğnâ nedür</li>
<li>Hikmet-i dünyâ vü mâ-fîhâ bilen ârif değül <br>Ârif oldur bilmeye dünyâ vü mâ-fîhâ nedür</li>
<li>Âh u feryâdun Fuzûlî incidüpdür âlemi <br>Ger belâ-yı aşk ile hoşnûd isen gavgâ nedür <br><i><b>Tamâmî-i sühan</b></i></li>
<li>Leylî dedi ey karîne-i rûh <br>Kâm-ı dil-i mübtelâ-yı mecrûh</li>
<li>Müjde ki zemâne verdi kâmun <br>Doldı mey-i işret il câmun</li>
<li>Müjde ki müyesser oldı maksûd <br>Sevdâ ile âhir eyledün sûd</li>
<li>Müjde ki murâdun oldı hâsıl <br>Maksûda seni Hak etdi vâsıl</li>
<li>Leylî menem ârzû-yı cânun <br>Kâm-ı dil-i zâr-ı nâ-tüvânun</li>
<li>Müştâk-ı cemâl idün hemîşe <br>Muhtâc-ı visâl idün hemîşe</li>
<li>Hâlâ ki müyesser oldı dîdâr <br>Taksîr ü teallül etme zinhâr</li>
<li>Gör devlet-i vaslumı ganîmet <br>Gel yanuma kılma fevt-i fursat</li>
<li>Dil nezr-i visâl-i kâmetündür <br>V’er cânum ise emânetündür</li>
<li>Çün düşdi mecâlün etme ihmâl <br>Gel nezrüni dut emânetün al</li>
<li>Ger haste isen menem tabîbün <br>V’er âşık isen menem habîbün</li>
<li>Gel bezm-i visâle mahrem olgıl <br>Bir lahza menümle hem-dem olgıl</li>
<li>Ver nergise lâle ile revnak <br>Reyhân-ı ter ile zîb-i zanbak</li>
<li>Fîrûzeni et karîn-i yâkût <br>Kıl tûtiye kand-i nâbdan kût</li>
<li>Peyvend-i gül eyle ergavânı <br>Hızra yetür âb-ı zindegânî</li>
<li>V’er âşık-ı mübtelâ değülsen <br>Mecrûh-ı gam u belâ değülsen</li>
<li>Taklîd ile gösterüp alâmet <br>Kılma özüni meni melâmet</li>
<li>Bir akl ü firâset eyle peydâ <br>Ancak bizi etme halka rüsvâ</li>
<li>Ey gül bu ana değül midür neng <br>Kim olmayasen menümle hem-reng</li>
<li>Men arz edem âftâb-ı ruhsâr <br>Sen kılmayasen harâret izhâr</li>
<li>Men câm dutam deyem ki gel al <br>Sen durmayasen ayağa fi’l-hâl</li>
<li>Çoh tecribe kılmışem olur az <br>Ma‘şûkına âşık eylemek nâz</li>
<li>İzhâr cemâlin eylemek gül <br>Bülbül görüp eylemek tegâfül</li>
<li>Takrîb ile ol büt-i dil-ârâ <br>Bir turfe gazel hem etdi inşâ <br><i><b>Bu gazel Leylî dilindendür</b></i></li>
<li>Ey kılan şeydâ meni menden bu istiğnâ nedür <br>Nişe sormazsen ki ahvâl-i dil-i şeydâ nedür</li>
<li>Ger mana halk içre pervâ kılmasan ma‘zûrsen <br>Bu ki tenhâlığda kılmazsen mana pervâ nedür</li>
<li>Sehldür gel bilmeyüp hâlüm terahhum kılmasam <br>Hâlümi bilmek tegâfül eylemek amdâ nedür</li>
<li>Gül temennâsında derler bülbülün gavgâların <br>Çün güli gördükde kılmaz meyl bu gavgâ nedür</li>
<li>Ol perî mutlak men-i rüsvâya kılmaz iltifât <br>Ey Fuzûlî bilmezem cürm-i men-i rüsvâ nedür <br><i><b>Bu Leylîye Mecnûnun istiğnâsıdur ve İsbât-ı safâ-yı imlâsıdur</b></i></li>
<li>Mecnûn dedi ey büt-i perî-veş <br>Hâşâk-i zaîfe urma âteş</li>
<li>Yandurmağuma yeter hayâlün <br>Yohdur mana tâkat-i visâlün</li>
<li>Zinhâr getürme ey semen-ber <br>Âyîne-i ârızun berâber</li>
<li>Bir zerreye kim vücûd yohdur <br>Âyîneden ana sûd yohdur</li>
<li>Ol gün ki gözümde var idi nûr <br>Gözden yüzini yaşurdun ey hûr</li>
<li>Hâlâ ki nezâren oldı müşkil <br>Durmak ne içün mana mukâbil</li>
<li>Aşk etdi binâ-yı vaslı muhkem <br>Ma‘nîde meni senünle hem-dem</li>
<li>Ref‘ oldı bu i‘tibâr-ı sûret <br>Hâşâ ki olam şikâr-ı sûret</li>
<li>Lezzet ruh-i yâr-ı dil-sitândan <br>Cândur bulan ey dirîğ cândan</li>
<li>Cânum gedeli besî zamandur <br>Cismümdeki şimdi özge cândur</li>
<li>Sensen hâlâ tenümde cânum <br>Gözde nûrum ciğerde kanum</li>
<li>Menden berî eyledün meni sen <br>Arza kime eyleyem seni men</li>
<li>Mende olan aşikâr sensen <br>Men hod yohem ol ki var sensen</li>
<li>Dâim sana mendedür tecellî <br>Men gayrden olmuşam tesellî</li>
<li>Ger men men isem nesen sen ey yâr <br>V’er sen sen isen neyem men-i zâr</li>
<li>Çün men olubem senünle memlû <br>Vahdet revişinde hoş değül bu</li>
<li>Kim daşrada isteyem nişânun <br>Bir özge mekân bilem mekânun</li>
<li>Evvel bu işi edende bünyâd <br>Men tıfl idüm ü zemâne üstâd</li>
<li>Etmişdi sana beni mukayyed <br>Gûyâ ohudurdı ders-i ebced</li>
<li>Hâlâ kılubem kemâl hâsıl <br>Ebced sebakın ohur mı kâmil</li>
<li>Çün yetdi kemâle ser-hat-ı aşk <br>Ser-hat görüp ancak eylerem meşk</li>
<li>Rüsvâlığa çün men etmişem ad <br>Sen hem bu sülûki etme bünyâd</li>
<li>Dut perde-i ismet içre ârâm <br>Rûsvây menem sen ol nîkû-nâm</li>
<li>Mecnûn mana derler ehl-i âlem <br>Ancak manadur cünûn müsellem</li>
<li>Sen olma fesâne-i halâyık <br>Mecnûn işi Leylîye ne lâyık</li>
<li>Mecnûn menem ey vefâlu dildâr <br>Dîvâneliğe menem sezâ-vâr</li>
<li>Sen eyleme hâlüni diğer-gûn <br>Leylî ne revâ ki ola Mecnûn</li>
<li>Gam-hâr isen ey büt-i perî-rû <br>Gam-hârlığun hemîn yeter bu</li>
<li>Kim perde-nişîn olup hemîşe <br>Dâim kılasen hicâb pîşe</li>
<li>Gün kimi çıhup müdâm seyre <br>Göstermeyesen cemâl gayre</li>
<li>Kim sende ne olsa resm ü âdet <br>Etvârumadur menüm şehâdet</li>
<li>Men aşk güzer-gehinde hâkem <br>El cümle bilür meni ki pâkem</li>
<li>Rahm et mana ey büt-i vefâ-dâr <br>Ta‘n ehlinün ağzın açma zinhâr</li>
<li>Çün men reh ü resm-i aşk dutdum <br>Nâmûs tarîkini unutdum</li>
<li>Sen akl eteğini koyma elden <br>Nâmûsını sahla her halelden</li>
<li>Takrîb ile ol esîr-i mehcûr <br>Bu nâdire şi‘ri etdi mezkûr <br><i><b>Bu gazel Mecnûn dilindendür</b></i></li>
<li>Hayâl ile tesellîdür gönül meyl-i visâl etmez <br>Gönülden daşra bir yâr olduğın âşık hayâl etmez</li>
<li>Hakîki aşk çün müstevcib-i noksân değül mutlak <br>Özin ehl-i hakîkat vâlih-i hüsn ü cemâl etmez</li>
<li>Kemâl-i aşka tâlib muhterizdür hüsn-i sûretden <br>Ki kayd-i hüsn-i sûret âşıkı sâhib-kemâl etmez</li>
<li>Delîl-i cehldür aşk ehline sûret-perest olmak <br>Ki âkil iftirâkı mümkin ile ittisâl etmez</li>
<li>Gönülde dûst temkin bulsa olmaz gözde cevlânı <br>Mahabbet sâbit olsa öz yerinden intikal etmez</li>
<li>Sevâd-ı mâsivâdan levh-i dil hâlî gerek dâim <br>Muvahhid safha-i idrâke nakş-ı hatt u hâl etmez</li>
<li>İrâdet zâyi‘ etmez ehl-i ma‘nî sûrete hergiz <br>Hakîkat cevherin cehl-i mecâza pây-mâl etmez</li>
<li>Mukayyed olmaz ehl-i sûretün rengine hâl ehli <br>Fuzûlî kim mukayyeddür meğer idrâk-i hâl etmez <br><i><b>Bu Leylîden Mecnûn etvârına tahsîndür ve Hüsn-i i‘tikâdına kemâl-i yakîndür</b></i></li>
<li>Leylî dedi ey vücûd-ı kâmil <br>Kurb-i Haka ismet ile kâbil</li>
<li>Mi‘râc-ı kemâlüni sınardum <br>Keyfiyyet-i hâlüni sınardum</li>
<li>Oldum nişe olduğundan âgâh <br>Hoş mertebedür bu bâreka’llâh</li>
<li>Ahsent ki zât-ı pâk imişsen <br>Pâkîze-vücûd hâk imişsen</li>
<li>İnsâf hemîn ola kanâat <br>Teskîn-i hevâya istitâat</li>
<li>Aşkunda riyâ gümân ederdüm <br>Etvârunı imtihân ederdüm</li>
<li>El minnetü li’llâh oldı ma‘lûm <br>Vasl olduğı meşrebünde mezmûm</li>
<li>Gam-nâk idüm eyledün meni şâd <br>Bir kayd teallukından âzâd</li>
<li>Bir gâfil-i hod-perest idüm men <br>Cehl ile müdâm mest idüm men</li>
<li>Ârâyiş-i zülf ü hâl ederdüm <br>Peyveste munı hâyâl ederdüm</li>
<li>Kim sen taleb-i visâl edersen <br>Nezzâre-i zülf ü hâl edersen</li>
<li>Hâlâ mana rûşen oldı hâlün <br>Mi‘râc-ı hakîkat-i kemâlün</li>
<li>Men besledüğüm bu zülf ü hâli <br>Çeşm-i siyeh ü izâr-ı âli</li>
<li>Öz cânum içün değül şeb ü rûz <br>Nezr-i nazarundur ey dil-efrûz</li>
<li>Tâ eylesen demî nezâre <br>Teskîn veresen dil-i figâra</li>
<li>Hem sen olasen murâda vâsıl <br>Hem ola mana sevâb hâsıl</li>
<li>Yohdur çü nezâre meyli sende <br>N’eyler bu cemâl-i hûb mende</li>
<li>Ten dürcinde dür-i revânum <br>Genc-i bedenümde nakd-i cânum</li>
<li>Derdüm ola sarf-ı reh-güzârun <br>Gördükde kılam revân nisârun</li>
<li>Tevfîk-ı visâlün edem idrâk <br>Endîşe-i hecrden olam pâk</li>
<li>Hâlâ ki müyesser olmaz ol kâm <br>Olmak ne revâ arada bed-nâm</li>
<li>Nesh-i hat-ı i‘tibâr kıldum <br>Râh-ı adem ihtiyâr kıldum</li>
<li>Tâ niçe vere gubâr-ı sûret <br>Âyîne-i zâtuma küdûret</li>
<li>Vakt oldı ki rûşen ola mir’ât <br>Müstağnî ola sıfâtdan zât</li>
<li>Hûn-âb-ı gam ile doldı gönlüm <br>Gonca sıfatı dutuldı gönlüm</li>
<li>Vakt oldı bu gonca ola handân <br>Te’sîr ede feyz-i vasl-ı cânân</li>
<li>Farz oldı ki tayy kılam bisâtum <br>Kat‘edem özümden ihtilâtum</li>
<li>Setr-i ten edem adem hicâbın <br>Ruhsâra çekem fenâ nikâbın</li>
<li>Tâ hüsn-i ruhum ki istemez yâr <br>Olmaya nasîb-i çeşm-i ağyâr</li>
<li>Zîrâ ki nişân-ı hüsn-i kâbil <br>Oldur k’ana âşık ola mâil</li>
<li>Hüsnümde çü yoh kabûl-i âşık <br>Noksân ile olmağum ne lâyık</li>
<li>Bu hâle münâsip ol perî-zâd <br>Fi’l-hâl bu şi‘ri etdi bünyâd <br><i><b>Bu gazel Leylî dilindendür</b></i></li>
<li>Ne dilber kim demâdem âşıka arz-ı cemâl etmez <br>Kalur nâkıs bulup feyz-i nazar kesb-i kemâl etmez</li>
<li>Değül cezb etmeyen uşşâkı ma‘şûk olmağa kâbil <br>Ne hâsıl hüsn-i sûretden ki cezb-i ehl-i hâl etmez</li>
<li>Gerek ruhsâre-i ma‘şûk mahfî gayr-ı ârifden <br>Ki ârif olmayan idrâk-i sun‘-i Zülcelâl etmez</li>
<li>Hevâ-yı nefsdür kim hûblar vaslına tâlibdür <br>Ve ger ne aşk-ı kâmil fark-ı hicrân ü visâl etmez</li>
<li>Olan nakd-i hayâtın âşıkun ma‘şûk sarf eyler <br>Bu zulmi âh eğer ma‘şûkına âşık helâl etmez</li>
<li>Mecâz ehline hublar cilve-i nâz eylesünler kim <br>Özin ehl-i hakîkat mübtelâ-yı zülf ü hâl etmez</li>
<li>Fuzûlî âlem-i sûretde ser-gerdân gezer gâfil <br>Zehi gâfil bu sevdânun ser-encâmın hayâl etmez <br><i><b>Tamâmî-i sühan</b></i></li>
<li>Hatm eylemedin sözini ol mâh <br>Bir nâka-nişîn görindi nâgâh</li>
<li>Nâka eseriyle bir sebük-hîz <br>Gördi ki gelür nesîm tek tîz</li>
<li>Bildi büt-i gül-ruh u semen-bûy <br>Kim özi içündür ol tek ü pûy</li>
<li>Bildi ki rakîb-i bed-gümândur <br>Endûh-i dil ü belâ-yı cândur</li>
<li>Ol mâh-veş olduğında gâlib <br>Olmış ana sür‘at ile tâlib</li>
<li>Gül-zâra henüz yetmedin hâr <br>Gül kıldı vedâ‘-ı sahn-ı gül-zâr</li>
<li>Ol hâlete vâkıf olmadan gayr <br>Depretdi cemâze-i sebük-seyr</li>
<li>Cûyende görüp ol âftâbı <br>Terk etdi şitâb ü ıztırâbı</li>
<li>Tevfîk-i murâda oldı hoş-dil <br>Düşdi öne kıldı azm-i menzil</li>
<li>Şehbâzı yetürdi âşiyâna <br>Tapşurdı nihâli bâğ-bâna</li>
<li>Mecnûn yine kaldı zâr ü mehcûr <br>Hem-sohbeti mâr ü hem-demi mûr</li>
<li>Ne durmağa tâkat ü karârı <br>Ne gezmeğe elde ihtiyârı <br><i><b>Bu Mecnûnun mi‘râc-ı fezâilidür ve Beyân-ı mertebe-i hüsn-i hasâilidür</b></i></li>
<li>Şâhenşeh-i mülk-i mihnet ü derd <br>Ya‘nî Mecnûn-ı derd-perverd</li>
<li>Bir pâk idi kim bu arsa-i hâk <br>Anun kimi görmemişdi bir pâk</li>
<li>Ma‘mûre-i kurb-i Hak makâmı <br>Ervâha farîza ihtirâmı</li>
<li>Çün nefret-i şerr-i nesl-i Âdem <br>Kıldı ana vahşeti müsellem</li>
<li>Her vahş donunda bir firişte <br>Yâr oldı ol âdemî-sirişte</li>
<li>Zâhirde refîki vahş ile tayr <br>Bâtında melâik ile hem-seyr</li>
<li>Kılmışdı kemâl-i i‘tidâli <br>Kisvet eleminden anı hâlî</li>
<li>Çekmezdi cihânda ol cihân-gerd <br>Endîşe-i germ ü gussa-i serd</li>
<li>Bilmişdi cihânun i‘tibârın <br>Yoh yerine saymış idi varın</li>
<li>Dutmışdı tarîk-i ehl-i tevhîd <br>Bulmışdı kemâl-i terk ü tecrîd</li>
<li>Olmışdı vücûd-ı pâki bir nûr <br>Âlâyiş-i ekl ü şürbden dûr</li>
<li>Tahsîl kılup safâ-yı sîret <br>Görmişdi mecâzdan hakîkat</li>
<li>A‘yâna yoh idi i‘tibârı <br>Nakkâş idi nakşdan murâdı</li>
<li>Mevzûn idi tab‘-ı nükte-dânı <br>Her nüktede vâkıf-ı meânî</li>
<li>Âvâzı idi besî mülâyim <br>Üslûbı dürüst usûli kâim</li>
<li>Tahrîr ile her çekende âvâz <br>Kuşlara dutardı râh-ı pervâz</li>
<li>Gâhî gazel ü gehî kasîde <br>İnşâ kılup ol sitem-resîde</li>
<li>Sûz ile ohurdı gâh ü bî-gâh <br>Bir niçe azîz anunla hem-râh</li>
<li>Yazarlar idi tamâm şi‘rin <br>Ohurlar idi müdâm şi‘rin</li>
<li>Âlemlere ol garîb ü mehcûr <br>Ekser bu sebebden oldı meşhûr</li>
<li>Âvâzı vü zihni vü cemâli <br>Kılmışdı mukayyed ehl-i hâli</li>
<li>Kim olsa bu üç kemâle kâbil <br>Demek olur ana zât-ı kâmil</li>
<li>Peyveste kılup kemâlin izhâr <br>Bu beytleri kılurdı tekrâr <br><i><b>Bu gazel Mecnûn dilindendür</b></i></li>
<li>Biz cihân ma‘mûresin ma‘nîde vîrân bilmişüz <br>Âfiyet gencin bu vîrân içre pinhân bilmişüz</li>
<li>Ger özin dânâ bilür taklîd ile sûret-perest <br>Âlem-i tahkîkde biz anı nâ-dân bilmüşüz</li>
<li>Bî-haberler şerbet-i râhat bilürler bâdeni <br>Biz hakîm-i vaktüz anı tökmişüz kan bilmişüz</li>
<li>Bilmüşüz kim mülk-i âlem kimseye kılmaz vefâ <br>Ol zamandan kim anı mülk-i Süleyman bilmişüz</li>
<li>Ayru bilmişsen Fuzûlî mescidi meyhâneden <br>Sehv imiş ol kim seni biz ehl-i irfân bilmişüz <br><i><b>Bu Leylînün bahâr-ı ömrine hazân erdüğidür ve Gül-bün-i hayâtına sarsar-ı noksân yetdüğidür</b></i></li>
<li>Sâkî göze geldi neş’e-i mey <br>Bir niçe kadeh yürüt peyâpey</li>
<li>Azm-i tarab etdük ihtimâm et <br>Zevkin tarab ehlinün tamâm et</li>
<li>Bezm ehline câm-ı lâle-gûn dut <br>Ammâ mana cümleden füzûn dut</li>
<li>Zîrâ ki henûz nîm-mestem <br>Gam silsilesine pây-bestem</li>
<li>Hoşdur tarab ehlinün bu bezmi <br>Dağılmağa olmasaydı azmi</li>
<li>Hoşdur ferah ehlinün bisâtı <br>Olsaydı sebât-ı inbisâtı</li>
<li>Târîh-nüvîs-i hâl-i eyyâm <br>Bu kıssaya beyle verdi itmâm</li>
<li>Kim vasldan olmayup tesellî <br>Mecnûndan olanda dûr Leylî</li>
<li>Kesmişdi teallukın cihândan <br>Kat‘-ı nazar eylemişdi cândan</li>
<li>Bir fasl ki dest-i gâret-i dey <br>Gül-zâr bisâtın eyledi tayy</li>
<li>Mâtem-kede oldı arsa-i bâğ <br>Mâtemde sürûd nâle-i zâğ</li>
<li>Leylâ kimi oldı lâle mestûr <br>Mecnûn kimi şâh-ı ergavân ‘ûr</li>
<li>Renc-i yerekandan oldı eşcâr <br>Lerzân ü zaîf ü zerd-ruhsâr</li>
<li>Söndi gül ü lâlenün çerâğı <br>Sarsar yeli zulmet etdi bâğı</li>
<li>Gül bîm-i taarruz-ı havâdan <br>Lâle sitem-i dem-i sabâdan</li>
<li>Rahtını yaşurdı bağlarda <br>La‘lini itürdi dağlarda</li>
<li>Bir mâr misâli oldı her nehr <br>Her nehrde su mesâbe-i zehr</li>
<li>Yel âb-ı hayâtı âteş oldı <br>Âteş yel içinde dil-keş oldı</li>
<li>Gökden yere yetdüğinde bârân <br>Her katra olup misâl-i peykân</li>
<li>Gûyâ ki yetürdi bâğa bî-dâd <br>Kim şu‘bede-i taharrük-i bâd</li>
<li>Bir sihr ile âbı âhen etdi <br>Andan ten-i bâğa cevşen etdi</li>
<li>Bir gün bu havâda Leylî-i zâr <br>Gam def‘ine etdi meyl-i gül-zâr</li>
<li>Gördi gül ü lâleden eser yoh <br>Envâ‘-ı şecerde berg ü ber yoh</li>
<li>Sahn-ı çemenün safâsı getmiş <br>Noksân-ı safâ kemâle yetmiş</li>
<li>Ne sebze teninde tâb kalmış <br>Ne berg yüzinde âb kalmış</li>
<li>Mâtemkede gördi bûstânı <br>Rikkat odına dutuşdı cânı</li>
<li>Sûz-ı ciğer ile yana yana <br>Şerh etdi gamını bûstâna</li>
<li>K’ey bâğ nedür bu âh-ı serdün <br>Men hasteye zâhir eyle derdün</li>
<li>Men dahi senün kimi nizârem <br>Bir gülden ırağ zerd ü zârem</li>
<li>Ne devlet-i kurbine kabûlüm <br>Ne ravza-i kûyşına vusûlüm</li>
<li>Sen gerçi hazânasen giriftâr <br>Elbette bahâra yetmeğün var</li>
<li>Ümmîd-i visâl mende yohdur <br>Senden gam ü gussa mende çohdur</li>
<li> Arturdı gam ağladukça derdin <br>Giryân göğe dutdı rûy-ı zerdin <br><i><b>Bu Leylînün anasına vasiyyet etdüğidür ve Dûst yâdiyle dünyâdan getdüğidür</b></i></li>
<li>Ma‘bûdına arza kıldı râzın <br>Bildürdi gönüldeki niyâzın</li>
<li>K’ey hâkim-i arsa-i kıyâmet <br>Sultân-ı serîr-i istidâmet</li>
<li>Nevmîdliğ âteşine yandum <br>Bi’llâh bu vücûddan usandum</li>
<li>Çün dûst yanında nâ-kabûlem <br>Bi’llâh bu hayatdan melûlem</li>
<li>Men şem‘-i şeb-i firâk-ı yârem <br>Sûzân ü siyâh-rûzgârem</li>
<li>Yandurdı meni cefâ-yı âlem <br>Dinlemezem ölmeyince bir dem</li>
<li>Derdüm ki vücûdum olsa bâkî <br>Şâyed düşe vasl ittifâkı</li>
<li>Pertev bırahanda âftâbum <br>Bildüm ki vücûd imiş hicâbum</li>
<li>Yâ Rab meni et fenâya mülhak <br>Kim râh-ı fenâ imiş reh-i Hak</li>
<li>Pâk idi duası etdi te’sîr <br>Fi’l-hâl mizâcı buldı tağyîr</li>
<li>Te’sîr-i havâ-yı nâ-münâsib <br>Terkîbine za‘f kıldı gâlip</li>
<li>Geldükçe ziyâde oldı derdi <br>Teb-lerze ferâgatin giderdi</li>
<li>Mahv oldı teb içre ol perî-veş <br>Bir şem‘ kimi ki göre âteş</li>
<li>Eksildi arakda hüsni tâbı <br>Bir gül kimi kim geder gül-âbı</li>
<li>Za‘f-ı teni ol makâma yetdi <br>Kim bister içinde cismi itdi</li>
<li>Bisterde taleb kılan nişânın <br>Görmezdi vücûd-ı nâ-tüvânın</li>
<li>Ref‘ oldı nişâne-i selâmet <br>Mevtine görindi min alâmet</li>
<li>Azm eyledi olmağa müsâfir <br>Rihlet eseri çü oldı zâhir</li>
<li>Ref‘ etdi hicâb-ı ihtirâzın <br>Fâş etdi anaya gizlü râzın</li>
<li>K’ey derd-i dilüm devâsı ane <br>Şem‘-i emelüm ziyâsı ane</li>
<li>Gam gizlemek ile câna yetdüm <br>Tâ mümkin idi tahammül etdüm</li>
<li>Hâlâ ki mukarrer oldı getmek <br>Farz oldı bu sırrı zâhir etmek</li>
<li>Olsun sana ey zaîfe rûşen <br>Kim tîğ-i hevâ helâkiyem men</li>
<li>Cismümde yoh özge derd tâbı <br>İllâ gam-ı aşk ıztırâbı</li>
<li>Men âşık-ı zâr ü bî-nevâyem <br>Bir mâh-likâya mübtelâyem</li>
<li>Sevdâsı ile yoh oldı varum <br>Geçdi hevesiyle rûzgârum</li>
<li>Çoh ârzû eyledüm cemâlin <br>Bir gün görebilmedüm visâlin</li>
<li>Hâlâ gederek gönülde sûzı <br>Elden ne gelür bu idi rûzî</li>
<li>Ancak değülem men-i perişân <br>Ol yâr gamında zâr ü giryân</li>
<li>Ol hem men-i zâra mübtelâdur <br>Ser-geşte-i vâdî-i belâdur</li>
<li>Mendendür anun cünûnı efzûn <br>Kays iken olupdur adı Mecnûn</li>
<li>Dâim geçürür gamumda eyyâm <br>Bir gün ana hâsıl olmayup kâm</li>
<li>Rüsvâ-yı zemâne oldı menden <br>Âfâka fesâne oldı menden</li>
<li>Bîhûde değül figân ü âhı <br>Yahmaz mı meni anun günâhı</li>
<li>Men kim gederem bu hâk-dândan <br>Derdüm bu ki şerm-sârem andan</li>
<li>Ey mûnis-i rûzgârum ane <br>Gam-hârum ü gam-güsârum ane</li>
<li>Men dâr-ı bekâya azm edende <br>Dünyâya vedâ edüp gedende</li>
<li>Mensüz çeküp âhlar figânlar <br>Sahrâlara düşdüğün zamanlar</li>
<li>Düşse yolun ol olan diyâra <br>Arz-ı gamum eyle ol figâra</li>
<li>Zinhâr ana olanda vâsıl <br>Hoş kimsedür andan olma gafil</li>
<li>Düş ayağına rızâsın iste <br>Men mücrim içün duâsın iste</li>
<li>Arz eyle ki ey vefâlu dildâr <br>Cân verdi yolunda Leylî-i zâr</li>
<li>Aşkunda yerine yetdi lâfı <br>Da‘vâsınun olmadı hilâfı</li>
<li>Söyle men-i zâr ü mübtelâdan <br>K’ey aşkda lâf eden belâdan</li>
<li>Halvet-geh-i ünse mahrem oldum <br>Âzâde vü şâd ü hurrem oldum</li>
<li>Sen hem gelegör teallül etme <br>Men muntazırem tegâfül etme</li>
<li>Ger sâdık isen bu yolda sen hem <br>Sabr eyleme eyle terk-i âlem</li>
<li>Gel kâm-ı dil ile olalum yâr <br>Bir yerde ki yohdur anda ağyâr</li>
<li>Dâim olalum bir evde hem-râz <br>Kim çıhmaya daşra andan âvâz</li>
<li>Hoş menzil-i emne bulmışem râh <br>Bî-ta‘ne-i dûst ü cevr-i bed-hâh</li>
<li>Menden seni eylemek haber-dâr <br>Bismillâh eğer irâdetün var</li>
<li>Çün kıldı vasiyyetini âhir <br>Azm-i sefer etdi ol müsâfir</li>
<li>Yâd eyledi yâr-ı mihr-bânın <br>Vasl ârzûsiyle verdi cânın</li>
<li>Kimdür ki cihânda fânî olmaz <br>Devr-i feleğün amânı olmaz</li>
<li>Dünyâ yedi başlu ejdehâdur <br>Endîşe-i ülfeti hatâdur</li>
<li>Her lutfınadur defîne min kahr <br>Her şehdinedür karîne min zehr</li>
<li>Devrân üzerindedür zemâne <br>Elbette gelen geder cihâna</li>
<li>Erbâb-ı zemâneye verüp pend <br>Bu şi‘ri ne hoş demiş hıred-mend <br><i><b>Gazel</b></i></li>
<li>Bu âlem kim gönül kaydın çekersen mihnet ü gamdur <br>Fenâ ser-menzilin seyr eyle kim bir hoşça âlemdür</li>
<li>Anup tenhâlığı kabr içre nefret kılma ölmekden <br>Tarîk-i üns dut kim her avuç toprak bir âdemdür</li>
<li>Değül muhkem cihân mülkinde her bünyâd kim kılsan <br>Fenâ mülkinde dut menzil kim ol bünyâd muhkemdür</li>
<li>Ecel âlâyiş-i havf ü hatâdan kurtarur nefsi <br>Bu cevher kîmyâ-yı devlete iksîr-i a‘zamdur</li>
<li>Kemâl–i aşk-ı insan mevt ilendür râh-ı hikmetde <br>Belî mücrâ kılan hükmün misâlin nakş-ı hâtemdür</li>
<li>Bahâr eyyâmı girsen lâle-zâra hâkün cezasın <br>Muhakkar görme kim her zerre bir câm ile bir Cemdür</li>
<li>Esîr-i nefsdür ehl-i cihân bilmez fenâ kadrin <br>Fuzûlî terk tevfîki sana ancak müsellemdür <br><i><b>Tamâmî-i sühan</b></i></li>
<li>Leylî gül-i gülşen-i letâfet <br>Çün gördi hazân yeliyle âfet</li>
<li>Pâ-mâl-i hazân olup bahârı <br>Encâma yetişdi rûzgârı</li>
<li>Bî-çâre anası açdı başın <br>Başından aşurdı kanlu yaşın</li>
<li>Kâfûrını tökdi zağferâna <br>Sûz-ı dil ile gelüp figâna</li>
<li>Ahıtdı gözinden eşk-i gül-gûn <br>Söylerdi ki ey garîb-i mahzûn</li>
<li>Sensüz n’ederem hayâtı bâkî <br>Min-ba‘d men ölmek iştiyâkı</li>
<li>Çoh ağlayup etdi âh ü nâle <br>Ağlar kim olursa beyle hâle</li>
<li>El-kıssa dutup tarîk-i mâtem <br>Ol vâkıaya yığıldı âlem</li>
<li>Ahyâ-ı Arabda kopdı şîven <br>Yanmışlara evler oldı külhan</li>
<li>Ta‘zîm ile dutdılar azâsın <br>Kabrin düzüp urdılar binâsın</li>
<li>Ten oldı mukîm-i arsa-i hâk <br>Rûh oldı karîn-i evc-i eflâk</li>
<li>Şevk ehline kurb hâsıl oldı <br>Deryâsına katra vâsıl oldı <br><i><b>Bu Mecnûnun Leylî vefâtından haber eşitdüğidür ve Hasretle dünyâdan getdüğidür</b></i></li>
<li>Mihnet çemeninde gül derenler <br>Âlemde yaman haber verenler</li>
<li>Gam nüshasın eyleyende tahrîr <br>Vermişler ana bu nev‘ teşhîr</li>
<li>Kim Zeyd-i sitem-resîde-i zâr <br>Ol vâkıadan olup haberdâr</li>
<li>Fi’l-hâl kılup azîmet-i râh <br>Mecnûn-ı hazîni etdi âgâh</li>
<li>K’ey şîfte-i şikeste-tâli‘ <br>Efsûs ki sa‘yün oldı zâyi‘</li>
<li>İdbâr tılısmun etdi bâtıl <br>Bu meşgaleden dahi ne hâsıl</li>
<li>Bâzâr bozıldı yığ bisâtun <br>Bu silsileden kes irtibâtun</li>
<li>Leylî sana verdi zindegânî <br>Sen ol bâkî ol oldı fânî</li>
<li>Sen sadkası olduğun perî-veş <br>Oldı sana sadka ey belâ-keş</li>
<li>Azm-i reh-i cennet etdi ol hûr <br>Firdevs makâmın etdi ma‘mûr</li>
<li>Mecnûn ki haberden oldı âgâh <br>Sûz-ı ciger ile çekdi bir âh</li>
<li>Kim gulgulesin hem ol zamanda <br>Cânânı eşitdi ol cihânda</li>
<li>Az kaldı ki nâlesiyle dildâr <br>Ol hâb-ı ecelden ola bîdâr</li>
<li>Bir lahza bülend olup hurûşı <br>Düşdi yere getdi akl ü hûşı</li>
<li>Çün geldi özine çekdi nâle <br>Yağdurdı hazânı üzre jâle</li>
<li>Ta‘ne sözin etdi Zeyde bünyâd <br>K’ey sâkî-i bezm-i zulm ü bî-dâd</li>
<li>N’etdüm sana kasd-ı cânum etdün <br>Kasd-ı dil-i nâ-tüvânum etdün</li>
<li>Kıydun men-i zâr ü nâ-tüvâna <br>Urdun sitem âteşini câna</li>
<li>Zehr idi meğer bu verdüğün câm <br>Kim merg peyâmın etdi i‘lâm</li>
<li>Bir mûr-çeye nedür bu kîne <br>Fûlâda dözer mi âb-gîne</li>
<li>Te’sîr-i setemden ictinâb et <br>Bârî bu günâha bir sevâb et</li>
<li>İlet meni yâr olan diyâra <br>Şem‘ eyle meni mezâr-ı yâra</li>
<li>Düşdi yola oldı Zeyde hem-râh <br>Bir hâl ile kim neûzü bi'llâh</li>
<li>Çün gördi mezâr-ı gül-izârın <br>Düşdi vü kucakladı mezârın</li>
<li>Göğsini kılıp lahid kimi çâk <br>Merkad kimi saçdı başına hâk</li>
<li>Kabr üzre ahıtdı kanlu yaşın <br>La‘l eyledi yaşı kabri daşın</li>
<li>Yer yüzin edüp sirişk memlû <br>Geçdi yere ol sirişkden su</li>
<li>Oldı dür-i eşk-i bî-karârı <br>Kabr içre nigârınun nisârı</li>
<li>Göz yaşını eyledi muhâtab <br>K’ey tîre şeb-i firâka kevkeb</li>
<li>Çıhmak sana oldı şimdi vâcib <br>Kim oldı ol âftâb gâib</li>
<li>Bir burcı makâm dutmış ol mâh <br>Kim olmaz ana nesîm hem-râh</li>
<li>Sen durma eğer mürüvvetün var <br>Gir toprağa anı iste zinhâr</li>
<li>Gör handadur ol dür-i yegâne <br>N’etmiş ana âfet-i zemâne</li>
<li>Pâ-bûsın edüp yetür niyâzum <br>Bildür bu tazarru‘ ile râzum</li>
<li>Ke’y şem‘ nedür bu ictinâbun <br>Men bahtı siyâhdan hicâbun</li>
<li>Câm-ı mey-i gam dutanda âlem <br>Sen içmiş idün bu câmı men hem</li>
<li>Mest etdi meğer seni bu bâde <br>Kim bezmde durmadun ziyâde</li>
<li>Bir nâdire şem‘ idün şeb-efrûz <br>Düşdi sana zevk-i aşkdan sûz</li>
<li>Bir niçe zaman eğerçi yandun <br>Sûz-ı dile durmadun usandun</li>
<li>Bî-dârlığa getürmedün tâb <br>Şehlâ gözün oldı mâil-i hâb</li>
<li>Hem-râhum idün bu yolda ey mâh <br>Hem-râhı koyup geder mi hem-râh</li>
<li>Eflâke tefâhur eyle ey hâk <br>Kim oldı defînün ol dür-i pâk</li>
<li>Zülfine muârız olma ey mâr <br>Kim anda mukîmdür dil-i zâr</li>
<li>Hâline taarruz etme ey mûr <br>Kim bağludur anda cân-ı mehcûr</li>
<li>Ey ömr gel imdi başa sen hem <br>Kim çeşmüme tîre oldı âlem</li>
<li>Âlem hoş idi ki var idi yâr <br>Çün yâr yoh olmasun ne kim var</li>
<li>Ey cân ten-i hasteye vedâ‘ et <br>Bir haste ile yeter nizâ‘ et</li>
<li>Müştâkunem ey ecel kerem kıl <br>Def‘-i elem eyle ref‘-i gam kıl</li>
<li>Kurtar meni ıztırâb-ı gamdan <br>Ver müjde vücûduma ademden</li>
<li>Âyînemi eyle jengden pâk <br>Kıl perde-i i‘tibârumı çâk</li>
<li>Ref‘ et ne ise arada hâil <br>Eyle meni ol nigâra vâsıl</li>
<li>Teklîf-i visâl eder mana yâr <br>Bir yerde ki yohdur anda ağyâr</li>
<li>Men getmemek eylesem hatâdur <br>Senden mana bir meded revâdur</li>
<li>Bi'llah mededümde kılma ihmâl <br>Kim bahtuma yüz verüpdür ikbâl</li>
<li>Yâ Rab mana cism ü cân gerekmez <br>Cânânumsuz cihân gerekmez</li>
<li>Min-ba‘d zelîl ü hâr kılma <br>Ser-geşte-i rûzgâr kılma</li>
<li>Efganda iken gedüp karârı <br>Oldı bu gazel dilinde cârî <br><i><b>Bu gazel Mecnûn dilindendür</b></i></li>
<li>Yandı cânum hecr ile vasl-ı ruh-ı yâr isterem <br>Derd-mend-i firkatem dermân-ı dîdâr isterem</li>
<li>Bülbül-i zârem değül bîhûde feryâd etdüğüm <br>Kalmışem nâlân kafes kaydinde gül-zâr isterem</li>
<li>Dehr bâzârında kâsiddür metâ‘-ı himmetüm <br>Bu metâ‘ı satmağa bir özge bâzâr isterem</li>
<li>Fânî olmak isterem ya‘nî belâ-yı dehrden <br>Râhat-ı cism-i zaîf ü cân-ı efgâr isterem</li>
<li>N’ola ger kılsam şeb-i hicrân temennâ-yı ecel <br>N’eyleyem çohdur gamum def‘ine gam-hâr isterem</li>
<li>Çün bekâ bezmindedür dildâr men hem durmazem <br>Bu fenâ deyrinde bezm-i vasl-ı dildâr isterem</li>
<li>Ey Fuzulî istemez kimse rızasıyle fenâ <br>Men ki mundan özge bilmen çâre nâçâr isterem <br><i><b>Tamâmî-i sühan</b></i></li>
<li>Çün râz-ı derûnın etdi takrîr <br>Re’yine muvâfık oldı takdîr</li>
<li>İmdâd kılup inâyet-i Hak <br>Kıldı anı maksadına mülhak</li>
<li>Gül derdi hadîka-i emelden <br>Mey içdi surâhî-i ecelden</li>
<li>Kabrini kucakladı nigârun <br>Cân sadkası etdi ol mezârun</li>
<li>Leylî dedi verdi cân-ı şîrîn <br>Ol âşık-ı bî-karâr ü miskîn</li>
<li>İnsâf hemîn ola mahabbet <br>Bu dâiredür makâm-ı hayret</li>
<li>Gûyâ ki elinde idi cânı <br>Dâim gözedürdi ol zamânı</li>
<li>Çün devr ile yetdi ol zemâne <br>Andan bir icâzet oldı câna</li>
<li>Her niçe ki var idi nigârı <br>Âlemde idi anun karârı</li>
<li>Çün kıldı nigârı terk-i âlem <br>Bu âlemi terk kıldı ol hem</li>
<li>Çün gördi bu hâli Zeyd-i gam-nâk <br>Efgân kılup etdi yahasın çâk</li>
<li>Feryâd ile kıldı nevha bünyâd <br>Evc-i feleğe yetürdi feryâd</li>
<li>Zâr ağladı eyle kim hem ol dem <br>Âhı ünine yığıldı âlem</li>
<li>El cem‘ olup etdiler nezâre <br>Mecnûn-ı siyâh-rûzgâra</li>
<li>Kabr üstine gördiler yıhılmış <br>Cânâneye cân nisâr kılmış</li>
<li>Ahvâline ağlayup serâser <br>Defn etmeğin etdiler mukarrer</li>
<li>Gasl eyleyüben ten-i nizârın <br>Dildârıun açdılar mezârın</li>
<li>Koydılar anı hem ol mezâra <br>Gam-nâk yetişdi gam-güsâra</li>
<li>Rûh oldı felekde rûha hem-râz <br>Ten oldı ten ile yerde dem-sâz</li>
<li>Ref‘ oldı teallukât-ı hâil <br>Matlûbına tâlib oldı vâsıl</li>
<li>Bir bezm iki şâha mahfil oldı <br>Bir burc iki mâha menzil oldı</li>
<li>Kabr üstine koydılar nişâne <br>Fâş oldı bu mâcerâ cihâna</li>
<li>Tavfında kılup murâd hâsıl <br>Ol kabre halâyık oldı mâil</li>
<li>Geçdükçe zamân mükerrem oldı <br>Hâcet-geh-i ehl-i âlem oldı</li>
<li>Budur eser-i mahabbet-i pâk <br>Hoş mertebedür bu kılsan idrâk</li>
<li>Ol meşhede Zeyd olup mücâvir <br>Âsâr-ı sadâkat etdi zâhir</li>
<li>Ta‘mîr içün etdi çoh atâlar <br>Tedrîc ile kıldı çoh binâlar</li>
<li>Peyveste harâret-i cigerden <br>Kandîl-i mezârın etdi rûşen</li>
<li>Cârûb ile âb olanda matlûb <br>Müjgân ile eşki âb ü cârûb</li>
<li>Her lahza kılurdı tâze mâtem <br>Kılmazdı figân ü nâlesin kem</li>
<li>Ol mûnis-i müşfik ü muvâfık <br>Bir gece karîb-i subh-ı sâdık</li>
<li>Bîmâr teninde kalmayup tâb <br>Kılmışdı mezâra yasdanup hâb</li>
<li>Hâb içre görindi ol figâra <br>Bir bâğda iki mâh-pâre</li>
<li>Ruhsârlarında zevkden nûr <br>Bîm-i gam ü derd-i gussadan dûr</li>
<li>Hoş-vakt ü neşât-mend ü dil-şâd <br>Ağyâr taaruzından âzâd</li>
<li>Her meh-veşe min ferişte-sûret <br>İhlâs ile olmış ehl-i hidmet</li>
<li>Sordı ki bular ne mâhlardur <br>Ne rütbelü pâdişâhlardur</li>
<li>Bu ravza ne ravza-i berîndür <br>Bu kavm ne kavm-i nâzenîndür</li>
<li>Budur dediler riyâz-ı Rıdvân <br>Bu kavm-i huceste hûr ü gılmân</li>
<li>Bu iki meh-i huceste-ruhsâr <br>Mecnûn ile Leylî-i vefâ-dâr</li>
<li>Çün vâdî-i aşka girdiler pâk <br>Ol pâkliğ ile oldılar hâk</li>
<li>Menzilleri oldı bâğ-ı Rıdvân <br>Çâkerleri oldı hûr ü gılmân</li>
<li>Çün munda rızâ verüp kazâya <br>Sabr eylediler gam ü belâya</li>
<li>Getdükde cihân-ı bî-vefâdan <br>Kurtıldılar ol gam ü belâdan</li>
<li>Çün Zeyd yuhudan oldı bîdâr <br>Bu nükteni etdi halka izhâr</li>
<li>Halkun olup i‘tikâdı efzûn <br>Ol kabre ziyâret oldı kânûn <br><i><b>Tamâmî-i sühan</b></i></li>
<li>Sâkî mütegayyir oldı hâlüm <br>Söylemeğe kalmadı mecâlüm</li>
<li>Min-ba‘d ziyâde verme bâde <br>Rahm eyle ki ser-hoşem ziyâde</li>
<li>Hoş gaflet ile geçürdüm eyyâm <br>Bilmem ki n’olur işüm ser-encâm</li>
<li>Ser-mâye-i ömr getdi elden <br>Sûd etmedüm etdüğüm amelden</li>
<li>Feryâd bu cevrden ki gerdûn <br>Ahvâlümi eyledi dîger-gûn</li>
<li>Dün dîde-i ter kılup güher-bâr <br>Gerdûna dedüm ki ey cefâ-kâr</li>
<li>Hergiz revişünden olmadum şâd <br>Dâm-ı gam ü mihnetünden âzâd</li>
<li>Ahbâba nakîz devr edersen <br>Erbâb-ı kemâle cevr edersen</li>
<li>Mecnûn eğer olsa idi câhil <br>Olmazdun itâatinde kâhil</li>
<li>Fermânına inkıyâd ederdün <br>Gönlini müdâm şâd ederdün</li>
<li>Ehl-i hüner olduğı sebebden <br>Sâhib-nazar olduğu sebepden</li>
<li>Akrânı içinde hâr kıldun <br>Bî-izzet ü i‘tibâr kıldun</li>
<li>Leylî ger olaydı bir hayâsuz <br>Ya sen kimi mihrsüz vefâsuz</li>
<li>Olmazdı ana hemîşe cevrün <br>Kâmınca müdâm olurdı devrün</li>
<li>Fazl ehline mâil olduğından <br>İdrâk ile kâmil olduğından</li>
<li>Dâim gam elinde zâr edüpsen <br>Âşüfte-i rûzgâr edüpsen</li>
<li>Men hem ger olaydum ehl-i tezvîr <br>Etmezdün i‘ânetümde taksîr</li>
<li>Senden garazum olup ser-encâm <br>Devründe mana olurdı ârâm</li>
<li>Çün ehl-i vekâr ü neng ü ârem <br>Cevrünle hemîşe hâr ü zârem</li>
<li>Bu yüzden imiş senün medârun <br>Var imdi ki yohdur i‘tibârun</li>
<li>Gerdûn eşidüp menüm itâbum <br>Verdi bu edâ ile cevâbum</li>
<li>K’ey sûret-i hâlden habersüz <br>Her hikmete ayb eden hünersüz</li>
<li>Men emre muvâfık eylerem devr <br>Hikmetde vefâdur etdüğüm cevr</li>
<li>Ammâ sen eden amel hatâdur <br>Kim pîr-i tarîkatün hevâdur</li>
<li>Şâirliğe iftihâr edüpsen <br>Kizbi özüne şiâr edüpsen</li>
<li>Mecnûn dedüğün vücûd-ı kâmil <br>Her dânişe menden oldı kâbil</li>
<li>Dîvâne ana sen eyledün ad <br>Senden ana yetdi zulm ü bî-dâd</li>
<li>Leylî dedüğün meh-i tamâmı <br>Men perdede sahladum girâmî</li>
<li>Rüsvâ-yı halâyık eyledün sen <br>Min ta‘neye lâyık eyledün sen</li>
<li>Geh Nevfele özr kıldun ıtlâk <br>Geh İbni Selâma zulm ilhâk</li>
<li>Şerm et bu ne herzedür ne mühmel <br>Ne İbni Selâm hansı Nevfel</li>
<li>Şerh eylemek eyledün fesâne <br>Kıldun olarun sözin behâne</li>
<li>Gördi çürümiş sünükler âzâr <br>Töhmetlerüne olup giriftâr</li>
<li>Emvât mezâlimine girdün <br>Âsûdelere azâb verdün</li>
<li>Cürmine olanda halk mülzem <br>Lâzım sorılur bu iftirâ hem</li>
<li>Yetmez mi bu bâis-i azâbun <br>Bu mes’elede nedür cevâbun</li>
<li>Ey tûtî-i bûstân-ı güftâr <br>Sarrâf-ı sühan Fuzûlî-i zâr</li>
<li>Aldanma eğer sipihr-i lâib <br>Ta‘n ile sana dediyse kâzib</li>
<li>Eş‘âra abes deyüp usanma <br>Ser-mâye-i nazmı sehl sanma</li>
<li>Sözdür güher-i hizâne-i dil <br>İzhâr-ı sıfât ü zâta kâbil</li>
<li>Cân sözdür eğer bilürse insân <br>Sözdür ki deyerler özgedür cân</li>
<li>Bi’llah bu yaman mıdur ki hâlâ <br>Emvâta söz ile verdün ihyâ</li>
<li>Mecnûn ile Leylîni kılub yâd <br>Ervâhlarını eyledün şâd <br><i><b>Bu beyân-ı özr-i te’lîf-i kitâbdur ve Tarîh-i zamân-ı feth-i bâbdur</b></i></li>
<li>Ey kilk-i revende bâreka’llâh <br>Oldun men-i reh-neverde hem-râh</li>
<li>Min sa‘y ile hâcetüm bitürdün <br>Bir menzile âkibet yetürdün</li>
<li>Rahmet sana kim sen etdün imdâd <br>Bu eski binâyı etdüm âbâd</li>
<li>Eşk ile derûnı sîm-endûd <br>Âh ile bîrûnı anber-âlûd</li>
<li>Mahzenleri genc-i gevher-i derd <br>Revzenleri menfez-i dem-i serd</li>
<li>El-kıssa müretteb oldı bir bâğ <br>Her lâlesi bağrı üzre bin dâğ</li>
<li>Hûn-ı ciger âb-ı cûy-bârı <br>Nevk-i müje ebr-i nevbahârı</li>
<li>Ol dem ki bu nüsha oldı merkûm <br>Leylî Mecnûn adına mersûm</li>
<li>İzhâra gelüp rümûz-ı vahdet <br>Vahdetde tamâm olup hikâyet</li>
<li>Târîhine düşdiler muvâfık <br>Bir olmağ ile ol iki âşık <br><i><b>Bu erbâb-ı vefâdan tevakku‘-i kabûl-i ma‘zeretdür ve Ashâb-ı zekâdan temennâ-yı duâ-yı mağfiretdür</b></i></li>
<li>İnsâf ver ey hasûd insâf <br>Ta‘n etme ki cevherün değül sâf</li>
<li>Ahvâlümi gör harâb ü muztarr <br>Endûh-ı zemâneden mükedder</li>
<li>Söz dâiresi değül bu ahvâl <br>İnsâf mana ki olmazem lâl</li>
<li>Menden tama‘ etme fikr-i sâib <br>Ahvâlümedür sözüm münâsib</li>
<li>Azdur deme cevherüm safâsın <br>Bir sor ki ne verdiler bahâsın</li>
<li>Bi’llah ger olaydı bir hırîdâr <br>Min genc-i nihân kılurdum izhâr</li>
<li>Fi’lcümle bu hem ki oldı mastûr <br>Bir şevk ile zevkden değül dûr</li>
<li>Ayb-ı hüner ihtiyâr kılma <br>Şi‘rüm hasedin şiâr kılma</li>
<li>Bîhûde yeter taarruz eyle <br>Ger kâdir isen cevâb söyle</li>
<li>Terk eyle taarruz u inâdı <br>Kim vâdî-i cehldür bu vâdî</li>
<li>Dem hayr sözinden ur demâdem <br>V’er hayr demezsen ebsem ebsem</li>
</ol>

</div>
<div class="footer">
<a href="../icerik.html">içerik</a> | <a href="../iletisim.html">iletişim</a>
</div>
</body>
</html>
<!-- Google tag (gtag.js) -->
<script async="" src="https://www.googletagmanager.com/gtag/js?id=G-XB6M7JR5GW"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-XB6M7JR5GW');
</script>
