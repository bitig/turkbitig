<!DOCTYPE html>

<html lang="tr-TR">
  <head><style>body {visibility: hidden;opacity: 0;}</style>
    <meta content="text/html; charset=utf-8" http-equiv="content-type"/>
    <meta content="width=device-width, initial-scale=1.0" name="viewport"/>
    <link rel="stylesheet" href="../fonts.css"/>
    <link rel="stylesheet" href="../base.css"/>
    <link id="theme-style" rel="stylesheet" href="../style.css">
    <link rel="preload" href="../theme.js" as="script" />
    <link href="../favicon.ico" rel="shortcut icon" type="image/png"/>

    <title>Su Kasidesi ─ Fuzuli</title>

</head>
<body><noscript><style>body {visibility: visible;opacity: 1;}</style></noscript><button id="theme-toggle">RENK</button>

<div class="header">
<div><a href="../"><img class="logo" alt="Türk Bitig" src="../logo.png" /></a><a class="turkbitig" href="../">Türk Bitig</a></div>
</div>

<div class="sitenav">

<div class="tabs">
<a class="bas" href="../">BAŞ</a>
<a class="parent" href="./">Fuzuli</a>
</div>

<div class="nav">
<a href="./">Fuzuli</a>
<a class="parent" href="siirler.html">Şiirler</a>
</div>

</div>

<div class="content">

<h2>Su Kasidesi</h2>

<p class="siir">
Saçma ey göz eşkden gönlümdeki odlara su<br />
Kim bu denlü dutuşan odlara kılmaz çâre su<br />
<br />
Âb-gûndur günbed-i devvâr rengi bilmezem<br />
Yâ muhît olmış gözümden günbed-i devvâra su<br />
<br />
Zevk-ı tîğundan aceb yoh olsa gönlüm çâk çâk<br />
Kim mürûr ilen bırağur rahneler dîvâra su<br />
<br />
Vehm ilen söyler dil-i mecrûh peykânun sözin<br />
İhtiyât ilen içer her kimde olsa yara su<br />
<br />
Suya virsün bâğ-bân gül-zârı zahmet çekmesün<br />
Bir gül açılmaz yüzün tek virse min gül-zâra su<br />
<br />
Ohşadabilmez gubârını muharrir hattuna<br />
Hâme tek bahmahdan inse gözlerine kara su<br />
<br />
Ârızun yâdıyla nem-nâk olsa müjgânum n’ola<br />
Zayi olmaz gül temennâsıyla virmek hâra su<br />
<br />
Gam güni itme dil-i bîmârdan tîgun dirîğ<br />
Hayrdur virmek karanu gicede bîmâra su<br />
<br />
İste peykânın gönül hecrinde şevkum sâkin it<br />
Susuzam bir kez bu sahrâda menüm-çün ara su<br />
<br />
Men lebün müştâkıyam zühhâd kevser tâlibi<br />
Nitekim meste mey içmek hoş gelür hûş-yâra su<br />
<br />
Ravza-i kûyuna her dem durmayup eyler güzâr<br />
Âşık olmış galibâ ol serv-i hoş-reftâra su<br />
<br />
Su yolın ol kûydan toprağ olup dutsam gerek<br />
Çün rakîbümdür dahı ol kûya koyman vara su<br />
<br />
Dest-bûsı ârzûsıyla ger ölsem dostlar<br />
Kûze eylen toprağum sunun anunla yâra su<br />
<br />
Serv ser-keşlük kılur kumrî niyâzından meger<br />
Dâmenin duta ayağına düşe yalvara su<br />
<br />
İçmek ister bülbülün kanın meger bir reng ile<br />
Gül budağınun mizâcına gire kurtara su<br />
<br />
Tıynet-i pâkini rûşen kılmış ehl-i âleme<br />
İktidâ kılmış târîk-i Ahmed-i Muhtâr’a su<br />
<br />
Seyyid-i nev-i beşer deryâ-ı dürr-i ıstıfâ<br />
Kim sepüpdür mucizâtı âteş-i eşrâra su<br />
<br />
Kılmağ içün tâze gül-zârı nübüvvet revnakın<br />
Mu’cizinden eylemiş izhâr seng-i hâra su<br />
<br />
Mu’cizi bir bahr-ı bî-pâyân imiş âlemde kim<br />
Yetmiş andan min min âteş-hâne-i küffara su<br />
<br />
Hayret ilen barmağın dişler kim itse istimâ<br />
Barmağından virdügin şiddet günü Ensâr’a su<br />
<br />
Dostı ger zehr-i mâr içse olur âb-ı hayât<br />
Hasmı su içse döner elbette zehr-i mâra su<br />
<br />
Eylemiş her katreden min bahr-ı rahmet mevc-hîz<br />
El sunup urgaç vuzû içün gül-i ruhsâra su<br />
<br />
Hâk-i pâyine yetem dir ömrlerdür muttasıl<br />
Başını daşdan daşa urup gezer âvâre su<br />
<br />
Zerre zerre hâk-i dergâhına ister salınur<br />
Dönmez ol dergâhdan ger olsa pâre pâre su<br />
<br />
Zikr-i na’tün virdini dermân bilür ehl-i hatâ<br />
Eyle kim def-i humâr içün içer mey-hâra su<br />
<br />
Yâ Habîballah yâ Hayre’l beşer müştakunam<br />
Eyle kim leb-teşneler yanup diler hemvâra su<br />
<br />
Sensen ol bahr-ı kerâmet kim şeb-i Mi'râc’da<br />
Şebnem-i feyzün yetürmiş sâbit ü seyyâra su<br />
<br />
Çeşme-i hurşîdden her dem zülâl-i feyz iner<br />
Hâcet olsa merkadün tecdîd iden mimâra su<br />
<br />
Bîm-i dûzah nâr-ı gam salmış dil-i sûzânuma<br />
Var ümîdüm ebr-i ihsânun sepe ol nâra su<br />
<br />
Yümn-i na’tünden güher olmış Fuzûlî sözleri<br />
Ebr-i nîsândan dönen tek lü’lü şeh-vâra su<br />
<br />
Hâb-ı gafletden olan bîdâr olanda rûz-ı haşr<br />
Eşk-i hasretden tökende dîde-i bîdâra su<br />
<br />
Umduğum oldur ki rûz-ı haşr mahrûm olmayam<br />
Çeşm-i vaslun vire men teşne-i dîdâra su
</p>

</div>
<div class="footer">
<a href="../icerik.html">içerik</a> | <a href="../iletisim.html">iletişim</a>
</div>

    <script src="../theme.js"></script>
</body>
</html>
<!-- Google tag (gtag.js) -->
<script async="" src="https://www.googletagmanager.com/gtag/js?id=G-XB6M7JR5GW"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'G-XB6M7JR5GW');
</script>
