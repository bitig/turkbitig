
<!DOCTYPE html>
<html lang="tr-TR">
  <head>
    <meta http-equiv="content-type" content="text/html; charset=utf-8"/>
	  <meta name="viewport" content="width=device-width, initial-scale=1.0">
    <link rel="stylesheet" type="text/css" href="style.css"/>
    <link rel="shortcut icon" href="favicon.ico" type="image/png" />

    <title>Orhun Yazıtları / Abideleri</title>
  </head>
  <body>
<div class="pagetabs">
  <a href="/" class="bas">BAŞ</a>
  <a href="/gulsehri.html" class="current">Gülşehri - Mantıku't-Tayr</a>
</div>
<hr class="pagetabshr">

<h2>Gülşehri - Mantıku't-Tayr</h2>


<p>Büyük Selçuklu imparatorluğu döneminde (1187) aslı farsça yazılmış olan ve Maḳālât-ı Ṭuyûr, Maḳāmât-ı Ṭuyûr veya kısaca "Ṭuyûrnâme" olarak da bilinen bir eserin "Gülşehrî" tarafından 1317 (h.717) yılında Türkçe&#8217;ye çevirisidir. Bu eser 1300'lü yıllardaki Anadolu Türkçesinin güzel bir örneğidir.</p>

<h3> BİSMİLLAHİRRAHMANİRRAHİM </h3> 
 <p><small>1.</small> Gencine miftâh çü Bismillâh ola, Genci açan âdemî âgâh ola</p>
 <p><small>2.</small> Ol Kerîm ü Ferd ü Kuddûs ü Kadîm, Ol Hakîm ü Hayy u Kayyûm u &#8216;Alîm</p>
 <p><small>3.</small> Kudretinden çün düzetdi &#8216;âlemi, Kendü nûrından yaratdı Âdem&#8217;i</p>
 <p><small>4.</small> Âdem-iseñ andan ayru olmagıl, Sag-ısañ yoluñda sayru olmagıl</p>
 <p><small>5.</small> Degme fi&#8216;lüñ yokdur içinde amân, Mustafâ kavlına inangıl hemân</p>
 <p><small>6.</small> Cânlarumuz lâ-mekâna gidiser, Lâ-mekânlular mekânda n&#8217;idiser</p>
 <p><small>7.</small> Gül diken içinde yatmak hayf ola, Aslını kişi unıtmak hayf ola</p>
 <p><small>8.</small> Bu beş on yıldan ilerürek &#8216;aceb, Kanda-y-ıduñ ol yiri kılgıl taleb</p>
 <p><small>9.</small> Cânlarumuz gökden indiler yire, Yirde kalan göklere kanda ire</p>
 <p><small>10.</small> Bir bir ol yirden ki geldiler berü, Ol yaña varmak gerek bir bir girü</p>
 <p><small>11.</small> Cennet, er aslına kavuşmak-durur, Dûzah aslından ırak düşmek-durur</p>
 <p><small>12.</small> Yüz kuşa irer-iseñ bir murg ola, Kamusına pâdişâh sîmurg ola</p>
 <p><small>13.</small> Kuşlara yüz dürlü dürişmek gerek, Pâdişâhlarına irişmek gerek</p>
 <p><small>14.</small> Kuşlara hüdhüd meger rehber ola, Kim bu kuşlar yorıyalar ol yola</p>
 <p><small>15.</small> Kim diler-ise ki sîmurga ire, Kûh-ı Kâf&#8217;a vara vü anı göre</p>
 <p><small>16.</small> Hüdhüd ü kuşlar u sîmurg miśâl, &#8216;Akl u hulk u Tañrı&#8217;ya kıldı meśel</p>
 <p><small>17.</small> Girü Gülşehrî sözi sâz eyledi, Mantıku&#8217;t-tayr&#8217;ı hôş âgâz eyledi</p>
<h3> İBTİDÂ-YI DÂSTÂN-I, SÎMURĠ </h3> 
 <p><small>18.</small> Bir gice Çîn şehri üstinden meger, Nâgehân sîmurg geçdi cilveger,</p>
 <p><small>19.</small> Bir kanadı düşdi Çîn&#8217;e key ulu, Sad herâzân dürlü nakş anda tolu</p>
 <p><small>20.</small> Halk çün kim ol kanadı gördiler, Dînlerinüñ külli terkin urdılar</p>
 <p><small>21.</small> Ol kanat nakşına çün inandılar, Ol kuşı ol bir kanadı sandılar</p>
 <p><small>22.</small> Eylediler ol kanatdan bî-karâr, Her biri bir dürlü nakşı ihtiyâr,</p>
 <p><small>23.</small> Birisi güneşe tapdı vü sözi, Aya hatm itdi vü biri ılduzı</p>
 <p><small>24.</small> Biri puta tapdı ma&#8216;bûdum didi, Biri haça halk-ı maksûdum didi</p>
 <p><small>25.</small> Birisi gûsâle tapdı iy &#8216;azîz, Kılmadı kâfırlıġı dînden temîz</p>
 <p><small>26.</small> Kim Müselmân-ısa ol kuşı sora, Kâfır anuñ kanadı nakşın göre</p>
 <p><small>27.</small> Ol kuşuñ yüz biñ kanadı var-durur, Bir kanat nakşın tapan kâfır-durur</p>
 <p><small>28.</small> &#8216;Âlem anuñ bir kanadıdur görüñ, Kanadın görenden ol kuşı soruñ</p>
 <p><small>29.</small> Mü&#8217;min ol kuş birligine inanur, Kâfır ol kuşı kanat nakşın sanur</p>
 <p><small>30.</small> Ol kuşa tap sen ki yüz biñ kanadı, Var-durur her yirde biñ bir adı</p>
 <p><small>31.</small> Bir kanaduñ nakşına aldanmagıl, Ol kuşı ol bir kanadı sanmagıl</p>
 <p><small>32.</small> Tenlü cânlu biñ kanat bir murg olur, Bir kanat nakşı nite sîmurg olur</p>
 <p><small>33.</small> Kuşlar anuñ sâyesidür kamusı, Mülkinüñ pîrâyesidür kamusı</p>
 <p><small>34.</small> Sâyeden her kim yol ilte zâtına, Lâcirem ol yoldan ire katına</p>
 <p><small>35.</small> Sâye anuñ pertevîdür iy &#8216;azîz, Sâyeden sen zâtı eylegil temîz</p>
 <p><small>36.</small> Nakşa bakma gör kanat nenüñ-durur, Ol kuşa ir kim kanat anuñ-durur</p>
 <p><small>37.</small> Bir kanatdan olmagıl biñ nakşa yâr, Kim anuñ yüz biñ kanadı dahı var</p>
 <p><small>38.</small> Bir kanada niçe hayrân kalasın, Kuşı iste kim kanat çok bulasın</p>
 <p><small>39.</small> Niçe bu Gülşehrî her murgı bula, Murgı terk itsün ki sîmurgı bula</p>
 <p><small>40.</small> Kendüzini komayınca âdemî, Olmaya ol pâdişâhuñ maģremi</p>
 <p><small>41.</small> Kendüzini çün kişi komak gerek, Halk etin bunça niye yimek gerek</p>
 <p><small>42.</small> Bir meniyi kodılar sâhib-fenâ, Yüz men arturdı dahı ol bir menâ</p>
<h3> CEM&#8216; ŞÜDEN-İ HEME, MURGÂN </h3> 
 <p><small>43.</small> Kamu kuşlar bir yire dirildiler, Mülki sultânsuz-ıdugın bildiler</p>
 <p><small>44.</small> Subh-dem bir yazuda kim nevbahâr, Dökmiş-idi yire dürr-i şâhvâr</p>
 <p><small>45.</small> Kamu kuşlar geldiler bir mahfile, Kamusınuñ dükeli nakdı bile</p>
 <p><small>46.</small> Kim bize bir pâdişâh-ı nâmdâr, Gerek-idi vü bir ulu şehriyâr</p>
 <p><small>47.</small> Gösterüñ bir gög kim ol mâhsuz-durur, Bizüm ilümüz niçün şâhsuz-durur</p>
 <p><small>48.</small> Başumuzı kılıça yastayalum, Leşkere bir pâdişâh isteyelüm</p>
 <p><small>49.</small> Zîra çün kim mülk bî-sultân ola, Az zamânda memleket vîrân ola</p>
 <p><small>50.</small> İstemekden oturup armayalum, Pîşvâsuz hem yola varmayalum</p>
 <p><small>51.</small> Birümüzi aradan server kıluñ, Pâdişâh istemege rehber kıluñ</p>
 <p><small>52.</small> Kim bu yola anuñ-ıla gidevüz, Pâdişâhsuz niçe bir sabr idevüz</p>
 <p><small>53.</small> Kim-durur rahbarlıga lâyık görüñ, Leşker içinde kıgırdup bir soruñ</p>
 <p><small>54.</small> Rehber olmaga meger hüdhüd gele, Kim yolı Gülşehri&#8217;den yigrek bile</p>
<h3> ÂMEDEN-İ HÜDHÜD, DER MİYÂN </h3> 
 <p><small>55.</small> Geldi hüdhüd ara yire bî-lecâc, Hullesi egninde vü başında tâc</p>
 <p><small>56.</small> Kim tarîkat iline server benem, Hem hakîkat yolına rehber benem</p>
 <p><small>57.</small> &#8216;Âlemi başdan başa gezdüm kamu, Hâturuma nakşını yazdum kamu</p>
 <p><small>58.</small> Çok Süleymân-ıla eyledüm sefer, Yok-durur ben görmedügüm bahr u ber</p>
 <p><small>59.</small> Her ne hâle dir-iseñ hâżır benem, Kim Süleymân-ıla sâhib-sır benem</p>
 <p><small>60.</small> Ol erenler kim bu sırrı bildiler, Yollarında beni rehber kıldılar</p>
 <p><small>61.</small> Menziline irürem her bir kuşı, Bensüz iremeye sîmurga kişi</p>
 <p><small>62.</small> Pâdişâhı añlamışam n&#8217;ideyim, Yaluñuz bu yola nite gideyim</p>
 <p><small>63.</small> Benüm-ile gelür-iseñüz bile, Gidebilevüz dükelümüz yola</p>
 <p><small>64.</small> Benden ayrılmaz-ısañuz bir zamân, İresiz ol pâdişâha bî-gümân</p>
 <p><small>65.</small> Kim Resûl eydür ki her yola refîk, Buluñuz kim sehl ola size tarîk</p>
 <p><small>66.</small> İşidüñ iy kavm bî-noksân bilüñ, Hâzır olup yol yaragını kıluñ</p>
 <p><small>67.</small> Kim bizüm bir şâhumuz var bî-hilâf, Ol tag ardında ki dirler Kûh-ı Kâf</p>
 <p><small>68.</small> Adı sîmurg u cemâli bî-kerân, Kudreti peydâ vü zâtı bî-nişân</p>
 <p><small>69.</small> Ol kılur tedbîri kamu işlere, Pâdişâh oldur dükeli kuşlara</p>
 <p><small>70.</small> Ol bize yavlak yakın u fazlı bol, Biz ırag andan hezârân sâle yol</p>
 <p><small>71.</small> Ne bu yola varmagı terk idelüm, Ne bu menzile yaluñuz gidelüm</p>
 <p><small>72.</small> Yoldaş oluñuz binüm-ile bile, Kim yaluñuz gidemezüz bu yola</p>
 <p><small>73.</small> Her kim ol benüm-ile hem-râh ola, Mahrem-i ol şâh u ol dergâh ola</p>
 <p><small>74.</small> Her kime kim pîşvâlık ben idem, Anı ol şâh hazretine iledem</p>
 <p><small>75.</small> Çün her iş &#8216;âlemde ola Tañrılu, Kendüzüñden kimsene görme alu</p>
 <p><small>76.</small> Çün hidâyet Tañrı&#8217;dan irdi ere, Bî-şek ol er her işi hôş başara</p>
 <p><small>77.</small> Bu meśel kim &#8216;âlemüñ bôstânıdur, Mustafâ oglanlıgı destânıdur</p>
<h3> DÂSTÂN-I MUHAMMED, MUSTAFÂ&#8216;ALEYHİ&#8217;S- SELÂTU VE&#8217;S-SELÂM </h3> 
 <p><small>78.</small> Hak ta&#8216;âlâya tevekkül eylerüz, Mustafâ&#8217;nuñ dâsitânın söylerüz</p>
 <p><small>79.</small> Ol cihânuñ fahrı vü halkuñ yigi, Âhiret sultânı vü dünyâ begi</p>
 <p><small>80.</small> Enbiyânuñ evliyânuñ serveri, İşid imdi kim nedür Peygâmberi</p>
 <p><small>81.</small> Ol zamânda kim Resûl oglan-ıdı, Kamu &#8216;âlem kâlıb u ol cân-ıdı</p>
 <p><small>82.</small> Eydür-idi dîn baña hâsıl-durur, Yohsa ayrugı kamu bâtıl-durur</p>
 <p><small>83.</small> Hâricîler ili dutmış şâh kanı, Mülk-i &#8216;inne&#8217;d-dîne &#8216;inda&#8217;llâh kanı (3/19)</p>
 <p><small>84.</small> Her ne millet var-ısa yalan-durur, Dîn benüm-durur ki câvidân-durur</p>
 <p><small>85.</small> Bu kamu bütleri uşatmak gerek, İltüben demürçiye satmak gerek</p>
 <p><small>86.</small> Müdde&#8216;îler mülkine akın salısaruz, Kanda kim büthâne var yıkısaruz</p>
 <p><small>87.</small> Büt-perestüñ başını kesmek gerek, Kendü bütin boynına asmak gerek</p>
 <p><small>88.</small> Dünyayı baña uyanlar açısar, Yohsa ayrugı kılıçdan geçiser</p>
 <p><small>89.</small> Mü&#8217;mini îmânda yâr idiserüz, Ka&#8216;be&#8217;yi bütlerden arıdısaruz,</p>
 <p><small>90.</small> Yiñi başlamış-ıdı dahı söze, Düşmedüg-idi henûz key agıza</p>
 <p><small>91.</small> Halk anı delüye ururlar-ıdı, Sözini gülüp geçürürler-idi</p>
 <p><small>92.</small> Çün becid dutdı perîşân oldılar, Kamu şar halkı katına geldiler</p>
 <p><small>93.</small> Kimi eydür oglan ussuñ yoh mıdur, Yohsa diri yöridügüñ çok mıdur</p>
 <p><small>94.</small> Ussuñı başuña dirşür iy yetîm, Katı sözler çıkar agzuñdan &#8216;azîm</p>
 <p><small>95.</small> Biz Ebušâlib&#8217;e hürmet kıluruz, Yohsa saña ne kılasın bilürüz</p>
 <p><small>96.</small> Biz degülüz yaluñuz putlar tapan, Kamu &#8216;âlemdür putuñ nakşın öpen</p>
 <p><small>97.</small> Eyle dut kim bizüm ili yakasın, Pâdişâhlar-ıla nite çıkasın</p>
 <p><small>98.</small> Eyle san kim Mekke&#8217;yi kayd idesin, &#8216;Âlemüñ halkın nite sayd idesin</p>
 <p><small>99.</small> Bir tonuñ yok dünyada kim geyesin, Etmegüñ yok bir öyün kim yiyesin</p>
 <p><small>100.</small> Bu görinür tañrıları kim koya, Vara vü ol gizlü Tañrı&#8217;ya uya</p>
 <p><small>101.</small> Sen yaluñuz kamu &#8216;âlem dînini, Nite bâtıl kılasın &#8216;akluñ kanı</p>
 <p><small>102.</small> Bir yetîme bunça yüz biñ pâdişâh, Kaçan uya vü hezârân biñ sipâh,</p>
 <p><small>103.</small> Dilüñi dut başcugazuñ yitmesün, Agzuñ açma pâdişâh işitmesün</p>
 <p><small>104.</small> Kimsene söylemedügin söyleme, Kendü kendü cânuña kasd eyleme</p>
 <p><small>105.</small> Ger begümüz işidürse sözüñi, Dopraguñdan çıkarısar tozuñı</p>
 <p><small>106.</small> Çün Resûl işitdi bunlaruñ sözin, Cilve-y-ile &#8216;arza kıldı kendüzin</p>
 <p><small>107.</small> Kim benüm katumda sultân kim olur, Pâdişâh katında pâsvân kim olur</p>
 <p><small>108.</small> Çün benüm tâcumuñ âvâzı çıka, Niçe pâdişâhları tahtdan yıka</p>
 <p><small>109.</small> İy niçe begler ki baña kul ola, Niçe sultânlar ki tapuma gele</p>
 <p><small>110.</small> Tañrı&#8217;dan artuk ne kim var dünyede, Kamu gerek kim baña kullık ide</p>
 <p><small>111.</small> Begüñüz benüm sözüm dutmaz-ısa, Ben buyurdugum işi itmez-ise</p>
 <p><small>112.</small> Kendüzini ben aña key bildürem, Sizi dahı anı dahı öldürem</p>
 <p><small>113.</small> Gün dogıcak gice aradan gider, Varuñ eydüñ göreyim baña n&#8217;ider</p>
 <p><small>114.</small> Çün işitdiler münâfıklar anı, Her birinüñ gevdeden gitdi canı</p>
 <p><small>115.</small> Var-ıdı bir beg beriyyede kim ol, Milletine nisbet ider-idi bol</p>
 <p><small>116.</small> İşidicek şöyle kimse sözini, Urur-ıdı kılıca kendüzini</p>
 <p><small>117.</small> Bir ta&#8216;assub millete kılur-ıdı, Kim eger öl dir-iseñ ölür-idi</p>
 <p><small>118.</small> Adı Safvân milletin bekleyiçi, Tâzi biniçi vü atlas geyiçi</p>
 <p><small>119.</small> Mekke kavmı kamusı dirildiler, Bir yire ol beg katına geldiler</p>
 <p><small>120.</small> Kendü dinlerine yarı kıldılar, Nâle vü feryâd u zârî kıldılar</p>
 <p><small>121.</small> Kim bir oglan Mekke&#8217;de agzın açar, Söz yirine üstümüze od saçar</p>
 <p><small>122.</small> Ne Hübel kurtılur andan ne Menât, Kim azarlamaz ne &#8216;Uzzâ vü ne Lât</p>
 <p><small>123.</small> Putlarumuzuñ yüregin tagladı, Nârunûr anuñ elinden agladı</p>
 <p><small>124.</small> Zendûstâ&#8217;yı köyindürdi odı, Milletüñüz kamu bâtıldur didi</p>
 <p><small>125.</small> Eyle câdû kim ayı iki yarar, Avçına taş avuçukların dürer</p>
 <p><small>126.</small> Câzulıg-ıla elinde söyledür, Bilmezüz kim def&#8216;i çâresi nedür</p>
 <p><small>127.</small> Ne begi koyam ne sizi dir bize, İy beg uş biz &#8216;arza eyledük size</p>
 <p><small>128.</small> Kor-ısañ kim ol bu sözleri diye, Az zamânda kamu halk aña uya</p>
 <p><small>129.</small> Aña karşu söyledi hôş sevsumâr, &#8216;Ankebût oldı evinde perde-dâr</p>
 <p><small>130.</small> Kimse yok kim bizi andan sormaduk, Millete bâšıl diyeni görmedük</p>
 <p><small>131.</small> Çün kim ol beg işidür bu sözleri, Kakımakdan kan tolar hem gözleri</p>
 <p><small>132.</small> Eydür ol oglan delü midür &#8216;aceb, Delü degül usludur dir Bûleheb</p>
 <p><small>133.</small> Eydür uslu putlara kanda söge, Ol hümâ yâ kendüzin nite öge</p>
 <p><small>134.</small> Mâlı mülki garra eylemiş anı, Bûleheb eydür &#8216;abâ-durur tonı</p>
 <p><small>135.</small> İki pulı yok cihânda sayası, Bir sokum etmegi yokdur yiyesi</p>
 <p><small>136.</small> Bir tonı yok dünyada kim geyesi, Etmegi yok bir öyün kim yiyesi</p>
 <p><small>137.</small> Bu görinür tañrıları kim koya, Vara görmedügi Tañrı&#8217;ya uya</p>
 <p><small>138.</small> Sen yaluñuz kamu &#8216;âlem dînini, Nite bâšıl kılasın &#8216;akluñ kanı</p>
 <p><small>139.</small> Ellerin ol beg eline urınur, Mesned üstinden at üstine binür</p>
 <p><small>140.</small> Kılıcın dartar anı kim bir baña, Gösterüñ kim dadını virem aña</p>
 <p><small>141.</small> Hışm-ıla anuñ sözinden tolayım, Kılıç-ıla anı iki böleyim</p>
 <p><small>142.</small> Kendü bütlerüme feryâd ireyim, Aña uyanları kamu kırayım</p>
 <p><small>143.</small> Mekke kavmı girdiler hurrem yola, Leşkeriyle beg dahı gelür bile</p>
 <p><small>144.</small> Mekke&#8217;nüñ çün yakınına geldiler, Mekke yakın-ıdugını bildiler,</p>
 <p><small>145.</small> Mustafa bir sinleye varmış-ıdı, &#8216;İbretine sinlerüñ durmış-ıdı</p>
 <p><small>146.</small> Nâgeh ırakdan anı ol beg görür, Âh ider atuñ başın çeker durur</p>
 <p><small>147.</small> Mekke kavmından sorar kim ol kişi, Kim siz eydürsiz ki fâsiddür işi</p>
 <p><small>148.</small> Şol degül-ise &#8216;acebdür kim gezer, Üşde sinlerde vü ahvâlin düzer</p>
 <p><small>149.</small> Eytdiler oldur nite bildüñ anı, Kim sorarsın dôsta beñzer düşmeni</p>
 <p><small>150.</small> Niçe kişiye sataşduñ sormaduñ, Gördügüñ şahsı muhâla urmaduñ</p>
 <p><small>151.</small> Bunı ırakdan nite bildüñ &#8216;aceb, Kim kılursın böyle ta&#8216;rîfin taleb</p>
 <p><small>152.</small> Çün görür Safvân ki bunlar kör-imiş, Bu Süleymân&#8217;dur bular bir mûr-imiş</p>
 <p><small>153.</small> Eydür andan berü kim açdum gözüm, Añladum kendü işümi kendüzüm</p>
 <p><small>154.</small> Ben bunuñ şeklinde âdem görmedüm, Buña beñzer âdemîye irmedüm</p>
 <p><small>155.</small> Çünki nâgeh gözlerüm gördi bunı, Eyle san kim oda yandurdı beni</p>
 <p><small>156.</small> Nûrı göñlümüñ çırâgın yandurur, Beni anuñ yolı dapa döndürür</p>
 <p><small>157.</small> Bûleheb çün gördi kim Safvân aña, Sayd oldı vü becid kaldı taña</p>
 <p><small>158.</small> Eydür iy Safvan çün sihrin ide, Çok senüñ gibiyi yoldan ilede</p>
 <p><small>159.</small> Çün görür Safvân ki hergiz Bûleheb, Kılmayısar Mustafâ dînin taleb</p>
 <p><small>160.</small> Eydür ol câzû degül ben bilürem, Hâlini yavlak teferrüc kıluram</p>
 <p><small>161.</small> Dünyada ne &#8216;ilm ola kim ben anı, Bilmedüm illâ bunuñ &#8216;ilmi kanı</p>
 <p><small>162.</small> Her fenüñ okı benüm kîşüm-durur, Sihr ü nârıncât hôd işüm-durur</p>
 <p><small>163.</small> Câzular görmişvenin ben dünyede, Kim tagı taguñ katına ilede</p>
 <p><small>164.</small> İlla bu ol Tañrı&#8217;dan söyler kim ol, Gösterür peygâmberine togru yol</p>
 <p><small>165.</small> Câzu yüzi böyle nûrlu olmaya, Câzular bu bildügini bilmeye</p>
 <p><small>166.</small> Ben henûz anı ırakdan görürem, Nisbetin bunça göñülden ururam</p>
 <p><small>167.</small> Yakınına varur-ısam hôd benüm, &#8216;Işk odında yana gevdemde canum</p>
 <p><small>168.</small> Büt nedür kim kimse Tañrı&#8217;yı koya, Vara bir cânsuz büte niçe uya</p>
 <p><small>169.</small> Bu ki bizden kamu oynı utısar, Mu&#8216;cizât-ıla cihânı dutısar</p>
 <p><small>170.</small> Büt çün oddan kendüzin kurtarmadı, Tokuyanlaruñ cezâsın virmedi</p>
 <p><small>171.</small> Ayrugı oddan niçe kurtarısar, Yâ aña uymayana burtarısar</p>
 <p><small>172.</small> Yüz çekiç her bir başına yidi, Birisi dögen kişiye ne didi</p>
 <p><small>173.</small> Bu cihân yaradana da&#8216;vet kılur, Halk zîrâ Tañrı birligin bilür</p>
 <p><small>174.</small> Biz demürçi dokıdugın sanuruz, Tañrı diyü yalana inanuruz</p>
 <p><small>175.</small> Kendüyi eyleyene kimse söge, Vara kendü eyledügini öge</p>
 <p><small>176.</small> Tañrılık eyledügin hôd ölmeye, Halkı yaradan olur-ısa revâ</p>
 <p><small>177.</small> Hâşa li&#8217;llâh kim dahı Safvân büte, Dapa yâ büt hükmini hergiz duta</p>
 <p><small>178.</small> Bu&#8217;l-hakem Safvân&#8217;a eydür iy ulu, Bir söz işit gör ne direm ben delü</p>
 <p><small>179.</small> Şimdiye degin nite bilmez-idüñ, Bu sözi vü fikrini kılmaz-ıduñ</p>
 <p><small>180.</small> Kim bu câdûyı göricek añladuñ, Kişinüñ put tapdugını tañladuñ</p>
 <p><small>181.</small> Elli yıldur kim taparsın sen büte, Şimdi bütleri begenmezsin nite</p>
 <p><small>182.</small> Sen anuñ yüzinde gördüñ-ise nûr, Fitnesini sanduñ-ısa bî-fütûr</p>
 <p><small>183.</small> Ben anuñ yüzinde nite görmedüm, Ne var anuñ milletine girmedüm</p>
 <p><small>184.</small> Çün görür Safvân ki Bûcehl&#8217;üñ gözi, Görimez kim bile dünden gündüzi</p>
 <p><small>185.</small> Eydür iy Bûcehl dünyâ karañu, Gice-y-idi ev bucagı dür tolu</p>
 <p><small>186.</small> Gerçi gözüm var-ıdı görmez-idüm, Karañudan ol yaña varmaz-ıdum</p>
 <p><small>187.</small> Çün güneş togdı görindi dür baña, Sen ki gözsüzsin görinmedi saña</p>
 <p><small>188.</small> Gözlü ne kim gice yavıkulısar, Girü irte olıcagaz bulısar</p>
 <p><small>189.</small> Gözsüzüñ kim derdi bî-dermân-durur, İrtesiyle gicesi yiksân-durur</p>
 <p><small>190.</small> Ben bir inçü gice düşürmiş-idüm, Karañuda terkini urmış-ıdum</p>
 <p><small>191.</small> İrte çün oldı girü buldum anı, Kör ola her kim &#8216;ayıblaya beni</p>
 <p><small>192.</small> Kimse şekker sanup agu yimeye, Yâ güneş aydın degüldür dimeye</p>
 <p><small>193.</small> Kimseye yalvarmaz altun kim beni, Sevüñüz illâ gören sever anı</p>
 <p><small>194.</small> Bu Muhammed beni hergiz görmedi, Yañıluban baña rişvet virmedi</p>
 <p><small>195.</small> Kim beni kâfirler arasında ög, Milletüñ terk eyle vü bütlere sög</p>
 <p><small>196.</small> Ben bunı göricek añladum kim ol, Kimseye göstermez illâ togru yol</p>
 <p><small>197.</small> Şem&#8216;i gözleri görenler yandurur, Yohsa gözsüz yananı söyündürür</p>
 <p><small>198.</small> Eyle dut gözsüz çerâgın yandura, Işıgında bakuban neyi göre</p>
 <p><small>199.</small> Ben anı öldürmege gelmiş-idüm, Külli cânı kasdını kılmış-ıdum</p>
 <p><small>200.</small> Şimdi kim gördüm yüzini dek benüm, Lutf kılsun ol bagışlasun cânum</p>
 <p><small>201.</small> Ölür-isem dahı suçum kalmadı, Çün kılıç dutmaga gücüm kalmadı</p>
 <p><small>202.</small> Ditreyü Safvân iner atdan yire, &#8216;Azm ider kim Mustafâ dapa vara</p>
 <p><small>203.</small> Mekke kavmı cânına çün od düşer, Kamusı Safvân&#8217;uñ üstine üşer</p>
 <p><small>204.</small> Kim senüñ bigi ulu beg turıcak, Bir gedânuñ tapusına varıcak</p>
 <p><small>205.</small> &#8216;Âlemîler işidüben ne diye, Yâ bizi kim âdemîlerden saya</p>
 <p><small>206.</small> Eyle kim senden ziyâna vardı iş, Saña giley itmesevüz yig-imiş</p>
 <p><small>207.</small> Eydür imdi ditremegüm giderüñ, Kança kim gerek-ise aluñ virüñ</p>
 <p><small>208.</small> Yohsa ben andın yaña varmaz-ısam, Tapusında kul gibi durmaz-ısam</p>
 <p><small>209.</small> Yok-durur hergiz gümânum kim benüm, Kalmayısar gevdem içinde canum</p>
 <p><small>210.</small> Geñüm-ile ben varur mıyam aña, Ol iledür beni kendüden yaña</p>
 <p><small>211.</small> Vardı peygamber katına ditreyü, Yâ Resûlallah hatâ kıldum diyü</p>
 <p><small>212.</small> Bilmedüm geldüm seni sayd itmege, Sayduñ oldum kuvvetüm yok gitmege</p>
 <p><small>213.</small> Başını ayagı altında kodı, Saña vü dînüñe inandum didi</p>
 <p><small>214.</small> Mustafâ eydür var ilüñde otur, Göñlüñ içinde baña îmân getür</p>
 <p><small>215.</small> Çün Müsülmânlık yolı kuvvet duta, Bu oyunda kâfiri mü&#8217;min uta</p>
 <p><small>216.</small> Evvel ol beg kim Müsülmân olısar, Dîn içinde ehl-i îmân olısar</p>
 <p><small>217.</small> Sen olısarsın gazâ sâzın düze, Var ilüñde muntazır olgıl bize</p>
 <p><small>218.</small> Sevinü ili dapa Safvân gider, Görgil imdi ol münâfıklar n&#8217;ider</p>
 <p><small>219.</small> Kamusı hayrân kalurlar bu işe, Her biri başın urur taşdan taşa</p>
 <p><small>220.</small> Çün kim îmân nûrı Safvân&#8217;da olur, Lâcerem Bulkâsım&#8217;ı görüp yanur</p>
 <p><small>221.</small> Bulhakem göñlinde çün yokdur safâ, Lâcerem görinmez aña Mustafâ</p>
 <p><small>222.</small> Namaz evvel ol kılandan yigrenür, Andan ol namaz kılıcı osanur</p>
 <p><small>223.</small> Ne ki ol şahsuñ bahîl urdı adın, Anuñ-ıçun zekâtuñ bilmez dadın</p>
 <p><small>224.</small> Oruc ol şahsı degüldür görici, Anuñ-ıçun dutmaz ol şahs orıcı</p>
 <p><small>225.</small> Mihr mihre ire kîn kîne gele, Küfr küfre vara dîn dîne gele</p>
 <p><small>226.</small> Hûr-ısañ hûr ola uçmakda işüñ, Dîv-iseñ dîv ola odda yoldaşuñ</p>
 <p><small>227.</small> Ne pulı hergiz gümişe katalar, Ne gümişi pul diyüben satalar</p>
 <p><small>228.</small> Güneşüñ yüzi bulaşmaya ise, Altun altuna karışa mis mise</p>
 <p><small>229.</small> Hōş-durur cennât-ı Firdevs-i berîn, İlla fîhâ ni&#8216;me ecrü&#8217;l-&#8216;âmilîn (3/136, 29/58)</p>
 <p><small>230.</small> Kançaru varsam yig ola dimegil, Mustafâ etegin elden komagıl</p>
 <p><small>231.</small> Çün durasın Mustafâ-y-ıla bile, Fethe varur-ısa varasın bile</p>
 <p><small>232.</small> Ne yola vara &#8216;aceb &#8216;âkıl kişi, Kim Muhammed&#8217;den yig ola yoldaşı</p>
 <p><small>233.</small> Yüz günehden tevbe kıldı bir hakîm, Siz yuasirrûne &#8216;ale&#8217;l-ģınśi&#8217;l-&#8216;ažîm (56/46)</p>
 <p><small>234.</small> Her yalanı nite gerçek sanavuz, Mustafâ&#8217;nuñ kavline inanavuz</p>
 <p><small>235.</small> Bu esâsı eylediler reh-nümûn, Sâyiģūne&#8217;r-râki&#8216;ūne&#8217;s-sâcidûn (9/112)</p>
 <p><small>236.</small> Hem bu yola kıldılar hâsıl necât, Kânitâtün tâ&#8217;ibâtin &#8216;âbidât (66/5)</p>
 <p><small>237.</small> Dünyada bu dâsitânı söyleyen, Âhiret esbâbını cem&#8216; eyleyen</p>
 <p><small>238.</small> Gör ne dürlü dökdi sözler kendüzi, Kim murassa&#8216; oldı Gülşehrî sözi</p>
 <p><small>239.</small> Degme agız bilmeye sözüñ yatın, Cevherîler bile gevher kıymatın</p>
 <p><small>240.</small> Her biri elinde bir mühür dutar, &#8216;Âleme dolar Gülşehrî satar</p>
 <p><small>241.</small> Fâ&#8216;ilâtün fâ&#8216;ilâtün fâ&#8216;ilât, Zulmet oldı cehl &#8216;ilm âb-ı hayât, FASL</p>
 <p><small>242.</small> Pes bilüñüz iy cihânuñ kuşları, Kim girü ol şâh düzer bu işleri</p>
 <p><small>243.</small> Kimsenüñ hîç ihtiyârı yok-durur, Kim diye bu az u yâ ol çok-durur</p>
 <p><small>244.</small> Hüdhüdi siz h&#728;ôr u kiçi görmeñüz, Rehber oldugın bu yola yirmeñüz</p>
 <p><small>245.</small> Kim bu yol yohsul-ıla bayuñ degül, Cüz bu ehl-i fıtnat u râyuñ degül</p>
 <p><small>246.</small> Kim Süleymân&#8217;a resûl olan kişi, Başara kuşlar-ıçun her bir işi</p>
 <p><small>247.</small> Her kimi kim kıldı sîmurg ihtiyâr, Olmadı anuñ-ıla cüz baht yâr</p>
 <p><small>248.</small> Benüm-ile ol yola varan kişi, Pâdişâhuñ yüzini gören kişi</p>
 <p><small>249.</small> Yüz tagı bir günde ol yolda geçe, Yüz deñizi cür&#8216;a sanıban içe</p>
 <p><small>250.</small> Ol kapuda kim nihân u âşikâr, Nûr u zulmetden hezârân perde var</p>
 <p><small>251.</small> Yaluñuz nite gire kimse yola, Gelüñüz kim kamumuz gitlüm bile</p>
 <p><small>252.</small> Ejdehâlar vardur ol yolda &#8216;azîm, Beryeler çok u beyâbânlar delim</p>
 <p><small>253.</small> Agudan acı sular içmek gerek, Çok ilanlar öldürüp geçmek gerek</p>
 <p><small>254.</small> Hüdhüdüñ kuşlar sözin çok gördiler, Cânlarınuñ külli terkin urdılar</p>
 <p><small>255.</small> Pâdişâh var-ıdugın çün bildiler, Kamusı hayrân u vâlih kaldılar</p>
 <p><small>256.</small> &#8216;Âşık oldılar anuñ dergâhına, Her kul istedi kim ire şâhına</p>
 <p><small>257.</small> Nâle vü zârî vü şûra düşdiler, Cümle hüdhüd yöresine üşdiler</p>
 <p><small>258.</small> Kim kula anuñ gibi sultân ola, Kul niçün işbunça sergerdân ola</p>
 <p><small>259.</small> Cehd idelüm kim aña irişevüz, Pâdişâhumuz-ıla görişevüz</p>
 <p><small>260.</small> Yohsa biz kul kim şahından ayrıla, Ayruk anuñ ilde ne kadri ola</p>
 <p><small>261.</small> Ol gün anda hüdhüdi toyladılar, Yollarınuñ yaragın eylediler</p>
 <p><small>262.</small> İlla yol havfı vü hevlinden girü, Her biri getürdi bir &#8216;özr ilerü</p>
<h3> ÂMEDEN-İ BÜLBÜL PÎŞ-İ HÜDHÜD, VE &#8216;ÖZR-ÂVERDENEŞ </h3> 
 <p><small>263.</small> Geldi bülbül ortaya hayrân u mest, Vâlih ü medhûş u sergerdân u mest</p>
 <p><small>264.</small> Kim benüm işüm gülistânda biter, Nevbahâr u bâg u bôstânda biter</p>
 <p><small>265.</small> Her güli kim kendüme yâr eylerem, Her gice vasfını tekrâr eylerem</p>
 <p><small>266.</small> Her seher kim gül çemende açıla, Kamudan ilkin baña karşu gele</p>
 <p><small>267.</small> Ben anuñ yüzine karşu söylerem, Müşkilümi kamusın hall eylerem</p>
 <p><small>268.</small> Her gün işümüz bizüm gulgul-durur, Sevdügümüz dünyada bir gül-durur</p>
 <p><small>269.</small> Hâsa şimdi tâze Gülşehrî güli, Kim getüre göze servi sünbüli</p>
 <p><small>270.</small> Anı sevmeyen kişi nâkes-durur, Serv anuñ katında hâr-u-hes-durur</p>
 <p><small>271.</small> Yola varmaga ne bunça ivelüm, Bize bir gül gösterüñ kim sevelüm</p>
 <p><small>272.</small> Geldi gül vaktı girü kim bülbülüñ, Bâg ola yiri vü bôstânlar gülüñ</p>
 <p><small>273.</small> Nevbahâr oldı ki bülbül söyleye, &#8216;Işkını ma&#8216;şûkına şerh eyleye</p>
 <p><small>274.</small> Kamu sözi külli terk eyleyelüm, Bülbüle gül sözini söyleyelüm</p>
 <p><small>275.</small> Sormaya sîmurg hergiz bülbüli, Bülbüle ol yig ki seve bir güli</p>
<h3> CEVÂB DÂDEN-İ HÜDHÜD, BÜLBÜL-RÂ </h3> 
 <p><small>276.</small> Hüdhüd eydür sûrete kapılan er, Ma&#8216;naya kanda ire iy bî-basar</p>
 <p><small>277.</small> Niçeme kim gül ola sâhib-cemâl, Hüsnine bir haftada irer zevâl</p>
 <p><small>278.</small> Ol cemâle kim zevâl irişe tîz, &#8216;Âşıka andan melâl irişe tîz</p>
 <p><small>279.</small> Ögüdüm dut kimseneye buşmagıl, Bir gül içün biñ dikene düşmegil</p>
 <p><small>280.</small> Bir bahârı tâze görmedi rezân, Kim anı pejmürde kılmadı hazân</p>
 <p><small>281.</small> Ne kışın u ne yazın görmek gerek, Güllerüñ &#8216;ömri azın sormak gerek</p>
 <p><small>282.</small> Niçe sûret âhir iy sûret-perest, Sûreti n&#8217;ider olan ma&#8216;nîde mest</p>
 <p><small>283.</small> Biz ki bülbül yüregini taglaruz, Güllerüñ tîz öldügine aglaruz</p>
 <p><small>284.</small> Çün seni sîmurg kılmaya kabûl, Kaçan ire göñlüñe mihri nüzûl</p>
 <p><small>285.</small> Niçe kim gül vasfını söyleyesin, Soldugından soñra terk eyleyesin</p>
 <p><small>286.</small> Her seher kim niçe kim gül açıla, Saña karşu gelmeye baña gele</p>
 <p><small>287.</small> Sûreti eylemegil ma&#8216;niye büt, Gül bugün togdı vü yarın öldi dut</p>
 <p><small>288.</small> Bu mesel kim &#8216;âlemüñ bostânıdur, Bir er ü bir &#8216;avratuñ destânıdur</p>
<h3> DÂSTÂN-I MERD Ü ZEN </h3> 
 <p><small>289.</small> Ol bir er bir &#8216;avratı sever-idi, Anı görmege &#8216;azîm iver-idi</p>
 <p><small>290.</small> Şat&#8217;dan ol yaña-y-ıdı &#8216;avrat evi, Sâhatı ser-sebz ü bünyâdı kavî</p>
 <p><small>291.</small> Er evi Şat&#8217;dan bu yaña zer-nigâr, Sahnı bâg u sakfı dahı lâlezâr,</p>
 <p><small>292.</small> &#8216;Avratuñ &#8216;ışkı eri almış-ıdı, Gerçi Şat&#8217;dan bu yaña kalmış-ıdı</p>
 <p><small>293.</small> Ol hevâya göñli çün uçar-ıdı, Şatt&#8217;a düşüp ol yaña geçer-idi</p>
 <p><small>294.</small> Yüzemez-iken suyı diler-idi, Yâri ogrına dişin biler-idi</p>
 <p><small>295.</small> Yâr-ıla yüz dürlü &#8216;ayş ider-idi, Girü Şatt&#8217;a düşüben gider-idi</p>
 <p><small>296.</small> Bir gün ol &#8216;avrat katında oturur, Nâgehân bakar yüzine vü görür</p>
 <p><small>297.</small> Bir benek konak gözinde &#8216;avratuñ, Er düşer ortasına yüz mihnetüñ</p>
 <p><small>298.</small> &#8216;Avrata eydür &#8216;acab gördüm bugün, Bir konak gözüñde kim yog-ıdı dün</p>
 <p><small>299.</small> &#8216;Avrat eydür Şatt&#8217;a ayruk girmegil, Geçmege vü &#8216;ömr boynın urmagıl</p>
 <p><small>300.</small> Eydür on yıldur ki Şatt&#8217;ı geçerem, Dicle&#8217;yi bir cür&#8216;a gibi içerem</p>
 <p><small>301.</small> Od gibi her gün düşerem ben suya, Şimdi girme didügüñ âhir neye</p>
 <p><small>302.</small> &#8216;Avrat eydür kim bu konak iy canum, On yıl oldı kim gözümdedür benüm</p>
 <p><small>303.</small> İlla çün &#8216;ışkuñ senüñ gâlib idi, Beni görmege becid tâlib idi</p>
 <p><small>304.</small> Hem geçer-idüñ Şat&#8217;ı durmaz-ıduñ, Hem gözümdeki akı görmez-idüñ</p>
 <p><small>305.</small> Çün senüñ &#8216;ışkuñ irişdi âhire, Lâcerem gözümdagı akı göre</p>
 <p><small>306.</small> &#8216;Işk çün gitdi Şat&#8217;a düşmek &#8216;azîm, Yüzemeyene hatardur iy hakîm</p>
 <p><small>307.</small> &#8216;Işk-ıdı Şatt&#8217;a girüp kayırmayan, Gözümüñ bakup konagın görmeyen</p>
 <p><small>308.</small> &#8216;Işk çün gitdi Şat&#8217;a girür-iseñ, Bogılasın bir kadem urur-ısañ</p>
 <p><small>309.</small> Yüzebilmeyen kişi nite gire, Şatt&#8217;a vü kendüzinüñ boynın ura</p>
 <p><small>310.</small> Ol ere çün olmadı bu sır &#8216;ayân, Şatt&#8217;a düşdi vü bogıldı bî-gümân</p>
 <p><small>311.</small> &#8216;Işk evine &#8216;akl-ıla girmez kişi, Sevdüginüñ &#8216;aybını görmez kişi</p>
 <p><small>312.</small> &#8216;Âşık ol degül ki sevdi yârını, Gördüginçe dil-rübâ dil-dârını</p>
 <p><small>313.</small> Yârınuñ çün rengi soldı &#8216;âkıbet, &#8216;Âşıkı andan kesildi &#8216;âkıbet</p>
 <p><small>314.</small> Girü kendü işlerine başladı, Ne diler-ise cihânda işledi</p>
 <p><small>315.</small> &#8216;Âşık ol-durur ki &#8216;âlemden kese, Göñlini vü yâri zülfinde asa</p>
 <p><small>316.</small> Kamu &#8216;âlemden kesüp yâra ire, Terk ide yâri vü Cebbâr&#8217;a ire</p>
 <p><small>317.</small> &#8216;Işkı kimse eylemez-ise &#8216;ayân, Saña Gülşehrî kıla bir bir beyân</p>
 <p><small>318.</small> Bu mesel böyle şeker-efşân u ter, Dâsitân-ı Şeyh-i San&#8216;an&#8217;dur meger</p>
<h3> DÂSTÂN-I ŞEYH, &#8216;ABDURREZZÂK </h3> 
 <p><small>319.</small> Tañrı adın her kim ilte diline, Bu hikâyet aña yavlak biline</p>
 <p><small>320.</small> Kim Müsülmânlık yolı bî-gerd-iken, Dîn içinde cümle sâhib-derd-iken</p>
 <p><small>321.</small> Var-ıdı San&#8216;an şarında bir ulu, Göñli deryâ vü içi dürler tolu</p>
 <p><small>322.</small> &#8216;Abdurezzâk idi ol ulu adı, Kim bilişdürür-idi Hakk&#8217;a yadı</p>
 <p><small>323.</small> Dek Harem içinde ol sâhib-zamân, Elli yıl şeyh olmış-ıdı bî-gümân</p>
 <p><small>324.</small> Çok mürîdi vü muhibbi var-ıdı, Kim dükeli key riyâzet-dâr-ıdı</p>
 <p><small>325.</small> Kaç mürîdi var-ıdı dirisem uz, Var ola-y-ıdı iki kez iki yüz</p>
 <p><small>326.</small> Hak yolında elli hac kılmış-ıdı, Sünnet-ile farzı key bilmiş-idi</p>
 <p><small>327.</small> Hem salât u savmı bî-had var-ıdı, &#8216;İlmi çok u sâhib-i esrâr-ıdı</p>
 <p><small>328.</small> Keşfi bî-hadd u kerâmâtı delim, Zühdi çok u hem makâmâtı &#8216;azîm</p>
 <p><small>329.</small> Muktedâlıkda cihân halkına hem, Olmış-iken kamu &#8216;âlemde &#8216;alem</p>
 <p><small>330.</small> Renc-ile kalan kişi kuvvetde süst, Olur-ıdı bir deminden ten-dürüst</p>
 <p><small>331.</small> Şol kerâmât-ıla ol şeyh-i &#8216;azîz, Kılmış-iken küfri îmândan temîz</p>
 <p><small>332.</small> Olmış-iken göñli &#8216;ilm-ile tolu, Bir gice düşinde görür ol ulu</p>
 <p><small>333.</small> Kim Harem&#8217;den Rûm milkine gelür, İleyinde bir bütüñ secde kılur</p>
 <p><small>334.</small> Eyle düşde büt katında yir öper, Kim sanasın Tañrı diyüben tapar</p>
 <p><small>335.</small> Çün bu düşi gördi bîdâr-ı cihân, Eydür iyvâh ussuma irdi ziyân</p>
 <p><small>336.</small> Fitneler haylî yöreme üşiser, Yoluma düşvâr &#8216;akabe düşiser</p>
 <p><small>337.</small> Ben kaçan bu gussadan cân iledem, Cânı terk itdüm ki îmân iledem</p>
 <p><small>338.</small> Fitne yüzini yire basmak gerek, &#8216;Akba düşdi yoluma kesmek gerek</p>
 <p><small>339.</small> Girmeye bir er bu yola pîç ü pîç, Kim yolında düşmeye bu &#8216;akbe hîç</p>
 <p><small>340.</small> Bunda ol &#8216;akbe gider olur-ısa, Yol aña rûşen olabilür-ise</p>
 <p><small>341.</small> Çün kala ol &#8216;akbe bunda câvidân, Cüz &#8216;ukûbet olmaya yolda &#8216;ayân</p>
 <p><small>342.</small> Şeyh eydür &#8216;âkıbet yârânlara, Kim fedâ olsun tenüm siz cânlara</p>
 <p><small>343.</small> Baña bir iş düşdi gelüñ gidelüm, Rûm&#8217;a vü bu müşkili hall idelüm</p>
 <p><small>344.</small> Bize bir Rûm iline varmak gerek, Bu düşüñ ta&#8216;bîrini sormak gerek</p>
 <p><small>345.</small> Şeyh ü yârânlar dükeli cem&#8216;-ile, Geldiler Rûm iline kamu bile</p>
 <p><small>346.</small> Ka&#8216;beden Rûm iline çün gitdiler, Rûm ilini hôş teferrüc itdiler</p>
 <p><small>347.</small> Gezdiler her bâg içinde gül gibi, Degme şardan geçdiler bülbül gibi</p>
 <p><small>348.</small> Seyr kılmagı ma&#8216;âf eylediler, Rûm ilini hôş tavâf eylediler</p>
 <p><small>349.</small> Yol yörimekde becid dürişdiler, &#8216;Âkıbet bir manzara irişdiler</p>
 <p><small>350.</small> Hôş temâşâ kıldı şehr-i Kayser&#8217;i, Yörür-iken gördiler bir manzarı</p>
 <p><small>351.</small> Meger ol manzar Rûm sultânınuñ, Ki kızı anda olur-ıdı anuñ</p>
 <p><small>352.</small> Şeyh ü yârânlar çün anda geldiler, Nâgehân ol manzarı hôş gördiler</p>
 <p><small>353.</small> Bir kız üstinde oturur ay gibi, İki kaşı ok atar bir yay gibi</p>
 <p><small>354.</small> Hüsn içinde ol kadar sâhib-cemâl, Kim cemâle virür-idi ol kemâl</p>
 <p><small>355.</small> Güneş anuñ pertevinden tolına, Ay hôd anuñ gibi kanda bulına</p>
 <p><small>356.</small> Ay kim anı bilmedi bir gün vebâl, Gün kim aña irmedi hergiz zevâl</p>
 <p><small>357.</small> Yaz anuñ yüzi katında güz gibi, Zülfi gice &#8216;ârızı gündüz gibi</p>
 <p><small>358.</small> Her kim anuñ yüzini görür-idi, Kendü cânı terkini urur-ıdı</p>
 <p><small>359.</small> Yüzi türk ü kendüzi kâfir kızı, Söyledügi kamu Rûhullâh sözi</p>
 <p><small>360.</small> Küfr içinde eyle revhânî-sıfat, Kim diye Rûhullah&#8217;a yüz ma&#8216;rifet</p>
 <p><small>361.</small> Mü&#8217;min ister kim yüregin taglaya, Zülfi zünnârın biline baglaya</p>
 <p><small>362.</small> Küfrini bir zerre çün peydâ kıla, Sad hezârân mü&#8217;mini tersâ kıla</p>
 <p><small>363.</small> Bir lipâçe geymiş azrak don gibi, Altuna banılmış ol ay gün gibi</p>
 <p><small>364.</small> Rengi la&#8216;l ü dişleri lü&#8217;lü&#8217; gibi, Hâli Türkistân&#8217;da bir hindû gibi</p>
 <p><small>365.</small> Çün açar bürka&#8216; ki şeyh anı göre, Eydesin kim şeyhi oda yandura</p>
 <p><small>366.</small> Şeyh göñlin virür aña cân-ıla, Satun alur küfrini îmân-ıla</p>
 <p><small>367.</small> Sabrı yavlak az u &#8216;ışkı çok olur, Ne ki yâdında var-ısa yok olur</p>
 <p><small>368.</small> Şeyhe çün kıldı &#8216;ayân dîdârını, Bir kılından bagladı zünnârını</p>
 <p><small>369.</small> Şeyh istedi nazar gözlemege, Ol dem ü kendü izin izlemege</p>
 <p><small>370.</small> Urdı oda şeyhi nâgeh ol perî, Şöyle kim çıkdı göge hâkisteri</p>
 <p><small>371.</small> Derde irdi şeyh dermânı kamu, Küfre döndi dîn ü îmânı kamu</p>
 <p><small>372.</small> Şeyh eyle vâlih ü hayrân olur, Kim yolında zâr u sergerdân olur</p>
 <p><small>373.</small> Hem-nişînler çün görürler hâlini, Her biri añlar anuñ ahvâlini</p>
 <p><small>374.</small> Kamu sergerdân kalurlar ol işe, Vâlih ü hayrân kalurlar ol işe</p>
 <p><small>375.</small> Çok nasîhat virdiler kâr kılmadı, Şeyhe vü ussı başına gelmedi</p>
 <p><small>376.</small> &#8216;Âşık ögüt virmegi ne biliser, &#8216;Âşıka ögüt ne assı kılısar</p>
 <p><small>377.</small> Şeyh çün göñlin virür dildârına, Vâlih ü hayrân kalur dîdârına</p>
 <p><small>378.</small> Ol gün anda giceye degin kalur, Manzaruñ karşusına zârî kılur</p>
 <p><small>379.</small> Şeyh çün kim &#8216;âşık u rüsvâ olur, Terk ider İslâm&#8217;ı vü Tersâ olur</p>
 <p><small>380.</small> Ol umıda kim sora anı habîb, Kaldı ol gün anda ol pîr-i garîb</p>
 <p><small>381.</small> Gice çün dür dökdi dîbâ üstine, Çarh inçü saçdı mînâ üstine</p>
 <p><small>382.</small> Gice kara şa&#8216;r geydi şâhvâr, Gökde kühlî parçın urdı zernigâr</p>
 <p><small>383.</small> Şeyh kaldı ol kapuda hôr u zâr, &#8216;Âşık u pîr ü garîb ü dil-figâr</p>
 <p><small>384.</small> Her çırâgı kim gice gök yandurur, Şeyh anı bir âh-ıla söyündürür</p>
 <p><small>385.</small> Subha degin ol gice bîdâr olur, Ol mahalle itleriyle yâr olur</p>
 <p><small>386.</small> Eydür iy veh oda yandum n&#8217;ideyim, Baglu boynum bunda kança gideyim</p>
 <p><small>387.</small> Böyle giç irmeye ahşâma seher, Bu gice rûz-ı kıyâmetdür meger</p>
 <p><small>388.</small> Bu gicenüñ yok mıdur yâ Rab güni, Böyle uzun görmedüm hergiz düni</p>
 <p><small>389.</small> Çok riyâzetde geçürdüm giceler, Görmedi bu gice gibi kocalar</p>
 <p><small>390.</small> İşbu od kim göñlüme düşdi benüm, Mum gibi yandı kamu cânum tenüm</p>
 <p><small>391.</small> &#8216;Akl kanı kim ögümi dirşürem, Nefs dîvin göñlüm içinden sürem</p>
 <p><small>392.</small> Baht kanı kim baña bîdâr ola, Yâ anuñ &#8216;ışkında baña yâr ola</p>
 <p><small>393.</small> El kanı kim topragı başa saçam, Yâ ayak kanı ki bu yoldan geçem</p>
 <p><small>394.</small> &#8216;Ömr kanı kim bu işi başaram, Kanı kalıñ kim kız almaga virem</p>
 <p><small>395.</small> &#8216;İlm kanı kim bu işde sabr idem, Girü koyup kendü işüme gidem</p>
 <p><small>396.</small> Yâr kanı kim baña gam-h&#728;ôr ola, Dôst kanı kim baña dildâr ola</p>
 <p><small>397.</small> Gün kanı kim gice pâyâna ire, Kim meger bu derd dermâna ire</p>
 <p><small>398.</small> Ün kanı kim nâle vü zârî kılam, Kendüzüme dôst ol yâri kıla</p>
 <p><small>399.</small> Gice her bir hâl-ıla hôd geçiser, Bilmezem kim irte ne od saçısar</p>
 <p><small>400.</small> Kimsene bençileyin zâr olmasun, Kimse bu derde giriftâr olmasun</p>
 <p><small>401.</small> Düşdüm ol kayda ki çıkmagı muhâl, Yapdum ol seddi ki yıkmagı muhâl</p>
 <p><small>402.</small> Dil kanı kim söyleyem ahvâlümi, Añladam yârânlaruma hâlümi</p>
 <p><small>403.</small> Gitdi &#8216;aklum gitdi sabrum gitdi yâr, Kaldı &#8216;ışk u kaldı neng ü kaldı &#8216;âr</p>
 <p><small>404.</small> &#8216;Işk yiñdi &#8216;aklum-ıla cânumı, Küfre degşürdi kamu îmânumı</p>
 <p><small>405.</small> Ol gice ashâbı kamu cem&#8216;-ile, Göñlin isteyü oturdılar bile</p>
 <p><small>406.</small> Her birisi ol işi yorar-ıdı, Şeyh göñlin degmesi sorar-ıdı</p>
<h3> SU&#8217;ÂL Ü CEVÂB-I ASHÂB, BÂ-ŞEYH </h3> 
 <p><small>407.</small> Birisi eydür ki iy şeyh-i kibâr, Vesveseñ gitmege bir gusl eyle var</p>
 <p><small>408.</small> Şeyh eydür yüregüm kanından uş, Eylemişem bu gice yüz guslı hôş</p>
 <p><small>409.</small> Ol biri eydür ki tesbîhüñ kanı, Âdemî tesbîh-ile olur ganî</p>
 <p><small>410.</small> Eydür ol tesbîh terkin çün kılam, Bilüme zünnârı baglayubilem</p>
 <p><small>411.</small> Biri eydür degme zişti isteyen, Olmaya hergiz behişti isteyen</p>
 <p><small>412.</small> Şeyh eydür çün behiştî yüzlü yâr, Bizüm oldı, cennet oldı rûzigâr</p>
 <p><small>413.</small> Ol biri eydür ki dûzah yoldadur, Olmagıl dûzah gibi nefs-ile pür</p>
 <p><small>414.</small> Şeyh eydür dûzahı söyündürem, Yidisin bir âh-ıla köyündürem</p>
 <p><small>415.</small> Birisi eydür kim iy ehl-i temîz, Tevbe kıl bu halk içinde ol &#8216;azîz</p>
 <p><small>416.</small> Birisi eydür ki iy pîr-i köhün, Tevbe kıl yokdur bu işde bîh ü bün</p>
 <p><small>417.</small> Şeyh eydür tevbe kim nâmûs u &#8216;âr, Yöremüzde kılmaya hergiz karâr</p>
 <p><small>418.</small> Ol biri eydür ki iy dânâ-yı râz, Dur namâza başla ki irişe niyâz</p>
 <p><small>419.</small> Şeyh eydür yüzinüñ mihrâbını, &#8216;Arza eyle baña her bir bâbını</p>
 <p><small>420.</small> Kim ola her gün benüm işüm namâz, Bî-niyâza karşu eyleyem niyâz</p>
 <p><small>421.</small> Birisi eydür ki dilüñi bile, Secde eyle Hakk&#8217;a vü &#8216;özrüñ dile</p>
 <p><small>422.</small> Şeyh eydür ol bütüñ yüzin baña, Gösterüñ kim secde eyleyem aña</p>
 <p><small>423.</small> Ol biri eydür ki İblîsi yiñen, Olmaya illâ bu telbîsi yineñ</p>
 <p><small>424.</small> Eydür er kim nefs odından geçmeye, Mekr ide kim İblîs anı itmeye</p>
 <p><small>425.</small> Ol biri eydür ki utanmaz mısın, Hak&#8217;dan u ölesiñi sanmaz mısın</p>
 <p><small>426.</small> Şeyh eydür kim beni Hak tagladı, Bu od-ıla vü bu bende bagladı</p>
 <p><small>427.</small> Çün her işi Hak kazâsından sanam, Ne günâhum var benüm kim utanam</p>
 <p><small>428.</small> Ol biri eydür Müsülmânlık kanı, İşbu işlere peşîmânlık kanı</p>
 <p><small>429.</small> Şeyh eydür çok peşîmân olmışam, Kim niçün şunça Müsülmân olmışam</p>
 <p><small>430.</small> Ol biri eydür ki dîv urdı yoluñ, Kim kamu sag işüñi yiñdi soluñ</p>
 <p><small>431.</small> Eydür ol dîvüñ girişdüm gözine, Kim Süleymân &#8216;âşık ola sözine</p>
 <p><small>432.</small> Ol biri eydür kim işiden kişi, Eyde şol pîr işledi işbu işi</p>
 <p><small>433.</small> Şeyh eydür bunda nâm u neng yok, İy &#8216;azîz ü fahr u âz u &#8216;âr çok</p>
 <p><small>434.</small> Birisi eydür ki yârânlar &#8216;azîm, Sayru oldılar bu işden ü sakîm</p>
 <p><small>435.</small> Şeyh eydür ol bize çün yâr ola, Kamu yârânlarumuz agyâr ola</p>
 <p><small>436.</small> Ol biri eydür ki yârânlar-ıla, Gel gidelüm Ka&#8216;be&#8217;ye kamu bile</p>
 <p><small>437.</small> Şeyh eydür Ka&#8216;be&#8217;yi ko deyr uş, Ol büt-ile şimdi bize deyr hôş</p>
 <p><small>438.</small> Birisi eydür ki bir dem sâkin ol, &#8216;Arza kıl îmânı girü mü&#8217;min ol</p>
 <p><small>439.</small> Şeyh eydür benden ihsân istemeñ, Kâfir olandan siz îmân istemeñ</p>
 <p><small>440.</small> Degmesi çün bir su&#8217;âli itdiler, Girü andan key cevâb işitdiler</p>
 <p><small>441.</small> Gördiler kim söz eser kılmaz aña, &#8216;Aklı kim gitdi girü gelmez aña</p>
 <p><small>442.</small> &#8216;Âşık u âşüfte vü hayrân-durur, Bî-dil ü mecrûh sergerdân-durur</p>
 <p><small>443.</small> Ol ögüdüñ dahı terkin urdılar, Hîre vü hôr u hacîl dek durdılar</p>
 <p><small>444.</small> Ol karañu gice hayli çün geçer, Girü güneş su yirine od saçar</p>
 <p><small>445.</small> Yine bir altun kanatlu kuş irer, Dâneleri dâm üstinden direr</p>
 <p><small>446.</small> İrte çün ol gice pâyâna irer, Şeyh derdi dahı dermâna irer</p>
 <p><small>447.</small> Kara kemhâyı çıkarur rûzigâr, Kim kızıl atlas geye gevher-nisâr</p>
 <p><small>448.</small> Kamu &#8216;âlem çün aña agyâr olur, Ol mahalle itleriyle yâr olur</p>
 <p><small>449.</small> Kapusında ol kızuñ bir ay tamâm, Mu&#8216;tekif oturdı ol şeyh-i imâm</p>
 <p><small>450.</small> &#8216;Âkıbet ol gussadan oldı za&#8216;îf, Kim aña ma&#8216;şûkı olmadı harîf</p>
<h3> DÂNİSTEN-İ DUHTER &#8216;ÂŞIK, ŞÜDEN-İ ŞEYH Û-RÂ SU&#8217;ÂL, Ü CEVÂB DER NÂZ U NİYÂZ </h3> 
 <p><small>451.</small> Çün bir ay ol kapuda hayrân kalur, Şeyh anı sevdügini ol kız bilür</p>
 <p><small>452.</small> Şeyh katına gelür bir ay gibi, Altun inçüye banılmış bay gibi</p>
 <p><small>453.</small> Kendüzin bilmeze urur ol nigâr, Şeyhe eydür neden olduñ bî-karâr</p>
 <p><small>454.</small> Ne yirüñdür bu mahalle durmaga, Ne makâmuñdur bu yir oturmaga</p>
 <p><small>455.</small> &#8216;Ayb ola kim zâhid ü perhîzkâr, Eyleye kâfir kapusında karâr</p>
 <p><small>456.</small> Şeyh eger bu zülfe ikrâr eyleye, Hırkasın bu zülfe zünnâr eyleye</p>
 <p><small>457.</small> Beni seven şeyh ruhbân olısar, Sevmeyendür kim Müsülmân olısar</p>
 <p><small>458.</small> Çün saçum küfrini peydâ eyleyem, Çok Müsülmânları Tersâ eyleyem</p>
 <p><small>459.</small> Şeyh eydür çün beni gördüñ zebûn, Okı efsûnlaruñı beni kosun</p>
 <p><small>460.</small> Göñlümi alduñ göñül virgil baña, Rahm kıl kim Tañrı rahm ide saña</p>
 <p><small>461.</small> Çün benüm &#8216;ışkum degüldür serserî, Yâ başum kes yâ elüm dut iy perî</p>
 <p><small>462.</small> Baña çok nâz u tekübbür eyleme, Datlu dilden acı sözler söyleme</p>
 <p><small>463.</small> &#8216;Işk geldi &#8216;aklumı zôr eyledi, Şîr-iken nâgâh bir mûr eyledi</p>
 <p><small>464.</small> Yüregüm yandı vü köyindi canum, Mûm gibi uş eriyügördi tenüm</p>
 <p><small>465.</small> Sorma kim ben saña ne ihsân kılam, Cânumı ister-iseñ kurbân kılam</p>
 <p><small>466.</small> &#8216;Işk odından cânumı çün tagladuñ, Göñlümi saçuñ kılına bagladuñ</p>
 <p><small>467.</small> Düşdi bir zindâna göñlüm iy nigâr, Kim çıkarmaya anı cüz Girdigâr</p>
 <p><small>468.</small> Her gice câna kemînsâz oluram, Kim kapuñda böyle cânbâz oluram</p>
 <p><small>469.</small> Bir mahallede garîb ü dilfigâr, Kalmışam hayrân u sergerdân u zâr</p>
 <p><small>470.</small> Sanma kim yârânlarum çokdur benüm, Senden artuk kimsenem yokdur benüm</p>
 <p><small>471.</small> Rûzigârumı geçürdi intizâr, Vasl olur-ısa hôş ola rûzigâr</p>
 <p><small>472.</small> Çün kim ol kız işidür bu sözleri, Şeyhi öldürmege varur gözleri</p>
 <p><small>473.</small> Eydür iy pîr-i haref utanmadın, Kocalup kendü ölümüñ sanmadın</p>
 <p><small>474.</small> Bu ne sözdür kim didüñ iy nâbekâr, Dirligi ko ölümi añ zînhâr</p>
 <p><small>475.</small> Ol ki bir öyn etmege muhtâc ola, Nite sâhib-taht u mâlik-tâc ola</p>
 <p><small>476.</small> Tur işüñe git ko bizi iy refîk, Lutf kıl ayruksı istegil tarîk,</p>
 <p><small>477.</small> &#8216;Ömr çün geçdi vü &#8216;akluñ yok-durur, Serd demsin sözlerüñ sovuk-durur</p>
 <p><small>478.</small> Sen kaçan &#8216;ışkuma irersin kaçan, Uslu-y-ısañ var saña kâyır kefen</p>
 <p><small>479.</small> Kocadan yigitlik itmek hôş degül, Aslan-ıla itlik itmek hôş degül</p>
 <p><small>480.</small> Sen kocalduñ &#8216;ışk işüñ degül senüñ, Tâzalıguñ gitdi vü soldı tenüñ</p>
 <p><small>481.</small> &#8216;Işka bir fâris gerek aslan gibi, Kim ire cânâna yüz biñ cân gibi</p>
 <p><small>482.</small> Şeyh eydür gerek-ise kıl kabûl, Beni vü gerek-ise olgıl melûl</p>
 <p><small>483.</small> Kim benüm &#8216;âlemde kimsem yok-durur, Kimsenem sensin ki cevrüñ çok-durur</p>
 <p><small>484.</small> Yâ zamân-ıla visâlüñi bulam, Yâ firâkuñdan bu kapuda ölem</p>
 <p><small>485.</small> &#8216;Işk odın ol kim şeker gibi yidi, Çi yigit &#8216;ışka vü çi koca didi</p>
 <p><small>486.</small> Pes kız eydür olduñ-ısa merdikâr, Dörd işi kılmak gereksin ihtiyâr</p>
 <p><small>487.</small> Secde kıl bütlere vü Kur&#8217;ân&#8217;ı yak, Hamr iç îmânuñı gözden bırak</p>
 <p><small>488.</small> Şeyh eydür hamrı kıldum ihtiyâr, İlla üçi baña degül sâzkâr</p>
 <p><small>489.</small> Yüzüñe karşu içem hamrı latîf, İlla ol üçiyle olmayam harîf</p>
 <p><small>490.</small> Ol kız eydür gerçek içgil câmuñı, Kâfir ol dur oda yak İslâm&#8217;uñı</p>
 <p><small>491.</small> &#8216;Işk-ıla kâfir yola yigrek gele, Ol Müsülmân&#8217;dan kim ol bî-&#8216;ışk ola</p>
 <p><small>492.</small> Şeyh eydür emrüñe fermân kılam, Cânumı dahı saña kurbân kılam</p>
 <p><small>493.</small> Ol kız eydür bir kıl evvel hamrı nûş, Eyle kim cânuñ kıla yüz biñ hurûş</p>
 <p><small>494.</small> Andan ol iksini dahı girü, Getüresin hamrı içicek berü</p>
 <p><small>495.</small> Şeyhi çün andan aluban gitdiler, Muglaruñ deyri dapa iletdiler</p>
 <p><small>496.</small> Aldı ol ma&#8216;şûk bir câmı ele, Sundı şeyhe sâgârı dir iç hele</p>
 <p><small>497.</small> Şeyh gördi meclisi kim tâzedür, Mîzbânuñ hüsni bî-endâzedür</p>
 <p><small>498.</small> Eyle aldı yâr elinden sâgarı, İçdi kim yir-idi şehd ü şekkeri</p>
 <p><small>499.</small> Kurup yüz tasnîf ü dînde yazdıdı, Şeyh Kur&#8217;ân&#8217;da key üstâd-ıdı</p>
 <p><small>500.</small> Çünki hamr içer dükeli mahv olur, Külli yadından gider câhil kalur</p>
 <p><small>501.</small> Çün mey-ile yâr şeyhi toyladı, &#8216;Işkınuñ ol mey birin biñ eyledi</p>
 <p><small>502.</small> Şeyh elinden komadı câmı girü, Zîra puhte yise yig hâmı girü</p>
 <p><small>503.</small> Çün şarâb-ı erguvânı içdi şeyh, Esriyüben dükelinden geçdi şeyh</p>
 <p><small>504.</small> Şeyh çün ma&#8216;şûkını esrük görür, Zühd ü dîn ü baş u cân terkin urur</p>
 <p><small>505.</small> Çün ümidi var ki gire koynına, Ol bütüñ el sunmak ister boynına</p>
 <p><small>506.</small> Ol kız eydür şeyhe kim iy nâ-tamâm, Puhteler içinde kalmış şöyle hâm</p>
 <p><small>507.</small> Eyle dut kim &#8216;ışk saña yâr ola, Kâfir-ile nite mü&#8217;min yâr ola</p>
 <p><small>508.</small> Çün kadem sen küfre urmaduñ henûz, Kaçan olısar saña rûzî bu rûz</p>
 <p><small>509.</small> Düzmeyinçe kendü dînin oynuma, Nite kimse el bıraga boynuma</p>
 <p><small>510.</small> Kâfir ol gözüm gibi kim kuçasın, Niçeme kim ben yigit sen kocasın</p>
 <p><small>511.</small> Şeyh ayakla hôd delü olmış-ıdı, &#8216;Aklı nefsinden alu olmış-ıdı</p>
 <p><small>512.</small> &#8216;Işk-ıla çün esriyüp rüsvâ olur, Tersi kılmaz Tanrı&#8217;dan tersâ olur</p>
 <p><small>513.</small> Şeyh mest ü yâr hâzır elde câm, Puhte sabr eylemeye illâ ki hâm</p>
 <p><small>514.</small> Şeyh eydür iy nigâr-ı seng-dil, Şâd ol imdi ayruk olma teng-dil</p>
 <p><small>515.</small> Ayıg-iken büt-perest olmaz-ıdum, Bâde içüp ben ki mest olmaz-ıdum</p>
 <p><small>516.</small> Esriyüp dîn şem&#8216;ini söyündürem, Mushaf&#8217;ı dahı oda köyindürem</p>
 <p><small>517.</small> Dôstı eydür şimdi yârumsın benüm, Küfre çün girdüñ fedâ olsun canum</p>
 <p><small>518.</small> &#8216;Işk içinde ilerü key hâm-ıduñ, Şimdi hâs olduñ ilerü &#8216;âm-ıduñ</p>
 <p><small>519.</small> Şeyh tersâ oldugın çün bildiler, Kamu tersâlar dahı dirildiler</p>
 <p><small>520.</small> Deyr içinde şeyhi vaftîz itdiler, Bir Müsülmânı bir iblîs itdiler</p>
 <p><small>521.</small> Küfr odıyla göñlini tagladılar, Bilini zünnâr-ıla bagladılar</p>
 <p><small>522.</small> Şeyh çün zünnârı bagladı bile, Küfri meşhûr oldı şehre vü ile</p>
 <p><small>523.</small> Hırkasın yandurdı vü dînin kodı, Mushaf&#8217;ın dahı köyindürdi odı</p>
 <p><small>524.</small> &#8216;İlm-i dünyâ hîç dâd eylemedi, Ka&#8216;be&#8217;den bir zerre yâd eylemedi</p>
 <p><small>525.</small> Kız-ıla esrük oglan pîr olur, Hamr içene küfr ü îmân bir olur</p>
 <p><small>526.</small> Ne bile kim yazla şarda kışladı, Dükelin ümmü&#8217;l-habâyis işledi</p>
 <p><small>527.</small> Bunça yıldan soñra bir fâzıl imâm, Büt-perest oldı zihî bîgâne dâm</p>
 <p><small>528.</small> Şeyh eydür ol kıza kim iy nigâr, Ne ki didüñ işledüm dahı ne var</p>
 <p><small>529.</small> Hamrı içdüm büt-perest oldı adum, Bagladum zünnâr u mest oldı adum</p>
 <p><small>530.</small> Elli yillik tâ&#8216;atum vardı yile, &#8216;Işk u küfrüm neye ire kim bile</p>
 <p><small>531.</small> &#8216;Işk bu elden çok itdi vü ide, Ka&#8216;be&#8217;den çok şahsı deyre ilede</p>
 <p><small>532.</small> Anı kim &#8216;ışk eyledi ben bî-dile, Kangı delü eylemişdür &#8216;âkile</p>
 <p><small>533.</small> Dînüm iletdi vü yakdı cânumı, Küfre irgürdi kamu îmânumı</p>
 <p><small>534.</small> &#8216;Işk çün aslan gibi gurruş kıla, Dilkü gibi heybetinden &#8216;akl öle</p>
 <p><small>535.</small> Ko bu şehdi bir nefes şekker yigil, Benüm-ile bir olur mısın digil</p>
 <p><small>536.</small> Her ne kim senüñ-içün işlemişem, Dükelin vasluñ-ıçun eylemişem</p>
 <p><small>537.</small> Vasluña irmek dilerem iy sanem, Tap vücûdum oldı hicrüñde &#8216;adem</p>
 <p><small>538.</small> Ol nigâr eydür ki iy pîr-i hakîr, Baña çok kalıñ gerekdür sen fakîr</p>
 <p><small>539.</small> Altun akça çok gerek iy bî-haber, Kılmaya &#8216;ışk altun akçasuz eser</p>
 <p><small>540.</small> Yohsul-ısañ altun akçañ yog-ısa, Mâl u mülküñ az u fakruñ çog-ısa</p>
 <p><small>541.</small> Ben saña azuk virem dur git girü, &#8216;Işkı kogıl sabrı dutgıl ilerü</p>
 <p><small>542.</small> Şeyh eydür iy şeh-i serv-i revân, Karşuña şûrîde-dil âşüfte-cân</p>
 <p><small>543.</small> Togru kişi hergiz egri satmaya, &#8216;Ahdini böyle başa iletmeye</p>
 <p><small>544.</small> Ol zamânda kim esîr oldum saña, Dîn ü dünyâyı koyup geldüm saña</p>
 <p><small>545.</small> Sen dahı böyle baña &#8216;âk olmagıl, Çüftüm ol Meryem gibi tâk olmagıl</p>
 <p><small>546.</small> Kamudan kesüp irişeli saña, Hep yaranlar müdde&#8216;î oldı baña</p>
 <p><small>547.</small> Sen bu elden bunlar ile n&#8217;ideyim, Bî-dil ü bî-yâr kança gideyim</p>
 <p><small>548.</small> Senüñ-ile dûzaha kim ireler, Yig ola kim sensüz uçmak vireler</p>
 <p><small>549.</small> Ol sanem gördi ki şeyh erdür dürüst, Kavli muhkemdür degül &#8216;ahdinde süst</p>
 <p><small>550.</small> Eydür imdi kaluñuma iy imâm, Hûkbânlık kıl baña bir yıl tamâm</p>
 <p><small>551.</small> Kim olınçak üç yüz altmış gün yıla, İkimüz &#8216;ömri geçürevüz bile</p>
 <p><small>552.</small> Şeyh eydür ne dir-iseñ işleyem, Ne işe buyurur-ısañ başlayam</p>
 <p><small>553.</small> Şeyh yâri emrine fermân kılur, Yârine âsî olan &#8216;isyân kılur</p>
 <p><small>554.</small> Pîr-i Ka&#8216;be Şeyh-i sadr-ı rûzigâr, Bir yıl eyler hûkbânlık ihtiyâr</p>
 <p><small>555.</small> &#8216;Işk anı çün bir deve gibi yider, Yazılarda yâr-ıçun toñuz güder</p>
 <p><small>556.</small> Sen getürmegil meniyyet kim bu hâl, Aña düşdi vü saña ola muhâl</p>
 <p><small>557.</small> Kim nihâdın görür-ise üstüvâr, Niçe hûk anda bula vü niçe mâr</p>
 <p><small>558.</small> Ten tagından çün temâşâ idesin, Çok toñuzlar yazularda güdesin</p>
 <p><small>559.</small> Sen sanursın dünyada iy hîç kes, Kim bu iş ol şeyhe irişdidi bes</p>
 <p><small>560.</small> Gelür-iseñ togrulug-ıla yola, Her biri içinde yüz biñ hûk ola</p>
 <p><small>561.</small> Sen kadem bu yola ur iy nâm-dâr, Kim göresin Ka&#8216;be vü büt sad hezâr</p>
 <p><small>562.</small> &#8216;Âkıbet ol şeyh, çün Tersâ olur, Halkuñ arasında söz gavgâ olur</p>
 <p><small>563.</small> Hem-nişînler kamusı hayrân kalur, Dükelinüñ derdi bî-dermân olur</p>
 <p><small>564.</small> İstemezler dünyada &#8216;âr olmagı, Terk iderler şeyh-ile yâr olmagı</p>
 <p><small>565.</small> Kamu hem-sohbatlıgından kaçdılar, Gözlerinden kanlu yaşı saçdılar</p>
<h3> REFTEN-İ ASHÂB BE-SÛY-I, KA&#8216;BE VE &#8216;ARZA-İ AHVÂL-İ, ŞEYH-RÂ PÎŞ-İ ÂN MÜRÎD Kİ, ÂN VAKT DER SEFER BÛD </h3> 
 <p><small>566.</small> Var-ıdı ol ortada bir yâr-i çüst, Geldi şeyhe eydür iy &#8216;ahdinde süst</p>
 <p><small>567.</small> Giderüz biz Ka&#8216;beye fermân nedür, Bilmedük kim derdüñe dermân nedür</p>
 <p><small>568.</small> Eydür-iseñ kamu tersâ olalum, Sençileyin halka rüsvâ olalum</p>
 <p><small>569.</small> Yaluñuz komayalum bunda seni, Soñra sen terk itdüñüz dime beni</p>
 <p><small>570.</small> Yâ seni çün böyle biz görmeyevüz, Gidevüz kim bunda biz durmayavuz</p>
 <p><small>571.</small> Ka&#8216;be dapa varavuz oturavuz, Ellerümüz Hazret&#8217;e götürevüz</p>
 <p><small>572.</small> Dilümüzi &#8216;özr ile bileyevüz, Şeyhümüzi Tañrı&#8217;dan dileyevüz</p>
 <p><small>573.</small> Şeyh eydür ben giriftâr olmışam, Kamu yâranlardan agyâr olmışam</p>
 <p><small>574.</small> Siz ne kim diler-iseñüz idüñüz, Kançaru gider-iseñüz gidüñüz,</p>
 <p><small>575.</small> Şimdi kamu dünyadan iy nâm-dâr, Deyr baña yir ü tersâ-beççe yâr</p>
 <p><small>576.</small> Düşicegez size bir müşkil &#8216;azîm, Anı ben hall ider-idüm iy hakîm</p>
 <p><small>577.</small> Kimse benüm müşkilümi bilmeye, Bil kim Eflâtûn anı hall kılmaya</p>
 <p><small>578.</small> Gidüñüz işüñüze iy ehl-i dil, Bundan artuk beni kılmañuz hacil</p>
 <p><small>579.</small> Kimse benden sorar-ısa iy refîk, Kim ne oda yandı ol pîr-i tarîk</p>
 <p><small>580.</small> Şimdi su anuñ başından aşdı diñ, Ejdehâlar kursagına düşdi diñ</p>
 <p><small>581.</small> Hîç kâfir virmeye hergiz rızâ, Anı kim ol şeyhe eyledi kazâ</p>
 <p><small>582.</small> Dînini virmiş-durur Tersâlıga, &#8216;Aklı degşürmiş-durur rüsvâlıga</p>
 <p><small>583.</small> Bir büt îmânını yagma eyledi, Saçı küfri anı Tersâ eyledi</p>
 <p><small>584.</small> Kimse bize serzeniş eyler-ise, Hakkumuzda pîş ü kem söyler-ise</p>
 <p><small>585.</small> Eydüñüz bu yolda bunuñ gibi hâl, Çok düşe sen sanma bu hâli muhâl</p>
 <p><small>586.</small> &#8216;Ucb süknâsında sâkin olmagıl, Beni gör sen dahı îmin olmagıl</p>
 <p><small>587.</small> Bunı dir ü yüz bulardan döndürür, Toñuzını yazı dapa göndürür</p>
 <p><small>588.</small> Bakmaz anlara vü hışm idüp gider, Taglara varur u toñuzlar güder</p>
 <p><small>589.</small> Hem-nişînler gördiler bu hâleti, Hasret-ile agladılar key katı</p>
 <p><small>590.</small> Ka&#8216;be&#8217;den yaña gönildiler girü, Kim göreler kim ne gelür ilerü</p>
 <p><small>591.</small> Halk udından izlerin azıtdılar, Degmesi bir köşede yir dutdılar</p>
 <p><small>592.</small> Kim &#8216;aceb şeyhe ne geldi ilerü, Anda vü bunlar neye geldi girü</p>
<h3> PÜRSÎDEN-İ ÂN MÜRÎD-İ, SÂDIK Kİ ÂN VAKT HÂZIR, NE-BÛD AHVÂL-İ ŞEYH-RÂ </h3> 
 <p><small>593.</small> Ka&#8216;be&#8217;de var-ıdı şeyhüñ bir mürîd, Kamudan &#8216;âlî vü sıdkı key mezîd</p>
 <p><small>594.</small> Yavlak ehl-i &#8216;ilm ü sâhib-câh-ıdı, Degme işden dünyada âgâh-ıdı</p>
 <p><small>595.</small> Düşicek Rûm iline şeyhe sefer, Ol mürîd anda degül-idi meger</p>
 <p><small>596.</small> Sordı yâranlarına ahvâlini, Eytdiler şeyhüñ dükeli hâlini</p>
 <p><small>597.</small> Kim kazâ ne od bırakdı cânına, Yâ kader ne eyledi îmânına</p>
 <p><small>598.</small> Niçe vardı Ka&#8216;be&#8217;den Rûm iline, Bagladı zünnârı anda biline</p>
 <p><small>599.</small> İrdi takdîr âfeti tedbîrine, Düşdi bir tersâ-beçe zincîrine</p>
 <p><small>600.</small> Kamu rahtın &#8216;ışk yagma eyledi, Saçı küfri anı Tersâ eyledi</p>
 <p><small>601.</small> İşi yokdur şimdi kâl u hâl-ıla, &#8216;Işkı oynar şimdi zülf ü hâl-ıla</p>
 <p><small>602.</small> Şimdi sorma şeyhi kim anda n&#8217;ider, Rûm ilinde şimdi ol toñuz güder</p>
 <p><small>603.</small> Şimdi gören şeyhümüzi iy &#8216;azîz, Kılmaya yüz yılgı Tersâdan temîz</p>
 <p><small>604.</small> Çün mürîd işitdi şeyhüñ hâlini, Bildi nite oldugın ahvâlini</p>
 <p><small>605.</small> Döndi yârânlara eydür ol ulu, Kim i &#8216;avratdan bu yolda siz alu</p>
 <p><small>606.</small> Şeyh ile siz yâr olmışmıssañuz, Erlig-ile yola gelmişmisseñüz</p>
 <p><small>607.</small> Baglayıçak şeyh zünnârı bile, Baglamak gerek-idi kamu bile</p>
 <p><small>608.</small> Ol deñizde yutdı şeyhi çün neheng, Korkudan sizi kaçurdı nâm u neng</p>
 <p><small>609.</small> &#8216;Âşık olan dünyada bednâm olur, Kim eyü ad ister-ise hâm olur</p>
 <p><small>610.</small> Yâr eger olur-ısa kâfir dahı, Yâr olgıl yâra vü yalvar dahı</p>
 <p><small>611.</small> Çün kişi râhatda hemdem yâr ola, Renc vaktında niçün agyâr ola</p>
 <p><small>612.</small> Kamuñuz Tersâ niçün olmaduñuz, Şeyh-ile vü hidmetin kılmaduñuz</p>
 <p><small>613.</small> Sanmañuz kim yâr muvâfıklıg-ıdı, Kim bu iş &#8216;ayn-ı münâfıklıg-ıdı</p>
 <p><small>614.</small> Eytdiler yavlak çok eytdük biz aña, Kim niçe ilerü gellüm biz saña,</p>
 <p><small>615.</small> Halk içinde mest ü rüsvâ olalum, Sençileyin kamu Tersâ olalum</p>
 <p><small>616.</small> Sohbetüñ hakkını terk itmeyelüm, Yaluñuz seni koyup gitmeyelüm</p>
 <p><small>617.</small> Senüñ-içün dînümüzi koyalum, Dükeli âyînümüzi koyalum</p>
 <p><small>618.</small> Sözümüzüñ gavrına çün irdi şeyh, Maslahat gitmegümüzi gördi şeyh</p>
 <p><small>619.</small> Çün kadem urdı ki gire oynına, Gördi kim kayd olısaruz boynına</p>
 <p><small>620.</small> Bildi kim bizden meded bulmayısar, Hâli anuñ hâsıla gelmeyiser</p>
 <p><small>621.</small> Bizi gönderdi ki yaluñuz kala, Ne diler-ise utanmadın kıla</p>
 <p><small>622.</small> Ol mürîd eydür siz anuñ kapusın, Dutmag-ıdı iş ü kılmak tapusın</p>
 <p><small>623.</small> Dün ü gün yalvarmak aña kim hakîm, Hazretinde sagala-y-ıdı sakîm</p>
 <p><small>624.</small> Hazrete vara-y-ıduñuz kamuñuz, Hakk&#8217;a yalvara-y-ıduñuz kamuñuz</p>
 <p><small>625.</small> Mu&#8216;tekif bir köşede oturıcak, Zârı-y-ıla el aña götüricak</p>
 <p><small>626.</small> &#8216;Özr-ile dilüñüzi bileyıcak, Şeyhüñüzi Tañrı&#8217;dan dileyicak</p>
 <p><small>627.</small> Hak ta&#8216;âlâ zâruñuz göre-y-idi, Şeyhüñüzi size irüre-y-idi</p>
 <p><small>628.</small> Şeyhi koyup gitdügüñüz sehl ola, Hak kapusından giden nâ-ehl ola</p>
 <p><small>629.</small> Çün mürîd ashâba söyler böyle dil, Dükeli ashâbı kalurlar hacîl</p>
 <p><small>630.</small> Eydür imdi bu hacâletden size, Ne ziyân u yâ ne assı var bize</p>
<h3> ÂMEDEN-İ ÂN MÜRÎD, VE ASHÂB BÂZ, BE-CÂNİB-İ RÛM </h3> 
 <p><small>631.</small> Devemüzi her birümüz yidelüm, Gelüñüz kim yine Rûm&#8217;a gidelüm</p>
 <p><small>632.</small> Mu&#8216;tekif bir gûşede oturalum, Ellerümüz gök dapa götürelüm</p>
 <p><small>633.</small> Dilümüzi &#8216;özr-ile bileyelüm, Şeyhümüzi Tañrı&#8217;dan dileyelüm</p>
 <p><small>634.</small> Girü kamu Rûm iline geldiler, Hak kapusında mücâvir oldılar</p>
 <p><small>635.</small> Çok tazarru&#8216; kıldılar feryâd-ıla, Kim kaçan rahmet irişe dâd-ıla</p>
 <p><small>636.</small> Kırk gün anda dün ü gün oturdılar, Ellerini Hazrete götürdiler</p>
 <p><small>637.</small> Eyle zârî kıldılar kim yir ü gög, Ol figândan agladı vü kodı ög</p>
 <p><small>638.</small> Topraga göz yaşlarını kardılar, Bir maġârada çile çıkardılar</p>
 <p><small>639.</small> Çün tamâm oldı bularuñ çillesi, İrdi İblîsüñ ucına hîlesi</p>
 <p><small>640.</small> Ol mürîdüñ kim figânı irişür, Bir okı bir gün nişâna irişür</p>
 <p><small>641.</small> Derdinüñ irer devâsı &#8216;âkıbet, Müstecâb olur du&#8216;âsı &#8216;âkıbet</p>
 <p><small>642.</small> Düşde görür Mustafâ&#8217;yı kim gelür, Yüzünüñ &#8216;aksi gözüñ nûrın alur</p>
 <p><small>643.</small> Emr ü nehyi &#8216;âlemüñ pîrâyesi, Kavl ü fi&#8216;lüñ âdemüñ sermâyesi</p>
 <p><small>644.</small> Ol mürîd ayagına düşer anuñ, Kim cihândan gitmesün sâyeñ senüñ</p>
 <p><small>645.</small> Şeyhümüz gümrâh olmışdur yolın, Göster aña kim bile sagdan solın</p>
 <p><small>646.</small> Mustafâ eydür aña kim iy pâk-bâz, Cümle ashâb ortasında serfirâz</p>
 <p><small>647.</small> Şeyh ile Tañrı arasında meger, Bir küdûret var-ıdı key mu&#8216;teber,</p>
 <p><small>648.</small> Ol küdûret şol kadar ihdâd-ıla, Aradan gitdi vü az bîdâd-ıla</p>
 <p><small>649.</small> Himmetüñ kendü işini işledi, Tañrı şeyhe suçını bagışladı</p>
 <p><small>650.</small> Şimdi şeyhüñ derdine irdi devâ, Ol küdûret gitdi vü geldi safâ</p>
 <p><small>651.</small> Biz şefâ&#8216;at eyledük Tañrı kerîm, Kim selâmatlıga irdi ol sakîm</p>
 <p><small>652.</small> Şimdi ay indi vü çıkdı âfitâb, Küfr ü &#8216;isyân gitdi vü geldi savâb</p>
 <p><small>653.</small> Ne ki şeytân dünyada vîrân kılur, Tevbe bir sâ&#8216;atda âbâdan kılur</p>
 <p><small>654.</small> Uykudan uyandı vü âh eyledi, Ol mürîde cem&#8216;i âgâh eyledi</p>
 <p><small>655.</small> Çok beşâret virdi vü girdi yola, Tapusında kamu yârânlar bile</p>
 <p><small>656.</small> İrdiler ü gördiler bir arada, Şeyhi kim toñuz güder bir derede</p>
 <p><small>657.</small> İlla yavlak hâlete düşmiş &#8216;azîm, Kamu suçını bagışlamış Kerîm</p>
 <p><small>658.</small> Hem başından yire bürgüsin komış, Hem toñuzları salıvirdüm dimiş</p>
 <p><small>659.</small> Oda yakmış kâfir olmak tonını, Pâre pâre eylemiş pîlûnını</p>
 <p><small>660.</small> Gözlerinden kan akıtmış yaş-ıla, Hem sımış nâkûsını bir taş-ıla</p>
 <p><small>661.</small> Hem çelîpâsın bırakmış yabana, Kesedurur şeyh zünnârın yana</p>
 <p><small>662.</small> Dîne degşürmiş yene tersâlıgı, &#8216;İzze irürmiş girü rüsvâlıgı</p>
 <p><small>663.</small> Gördi yârânlarını kim çıkdılar, Dîn-ile şeytân tılısmın yakdılar</p>
 <p><small>664.</small> Haclet-ile şermsâr oldı &#8216;azîm, Hasret-ile cenneti kıldı cahîm</p>
 <p><small>665.</small> Na&#8216;ra urdı mest düşdi ortaya, Şûrişiyle dökdi tagı dereye</p>
 <p><small>666.</small> Eyle zârılıg-ıla zâr agladı, Kim felekler hâtırını tagladı</p>
 <p><small>667.</small> Hikmet ü Kur&#8217;ân tefsîr ü haber, Gitmiş-idi hâtırından ser-be-ser</p>
 <p><small>668.</small> Girü geldi kamu şeyhüñ yâdına, İrdi Deyyân dîninüñ feryâdına</p>
 <p><small>669.</small> Degme yârı çün görür bu nûrı çok, Kendüzini çün görür kim nûrı yok</p>
 <p><small>670.</small> Niçeme kim küfri dînden fark olur, İlla hacletden arakdan gark olur</p>
 <p><small>671.</small> Şâdılıgı menzilini gam dutar, Hayfa geçmiş &#8216;ömr-içün mâtem dutar</p>
 <p><small>672.</small> Çün görürler şeyhi zâr u dil-figâr, Şâdi vü gam arasında bî-karâr</p>
 <p><small>673.</small> Çün utandugın bulardan bildiler, Kamu yârânlar katına geldiler</p>
 <p><small>674.</small> Cem&#8216;-ile insâfa durdılar kamu, Cânların şükrâne virdiler kamu</p>
 <p><small>675.</small> Eytdiler şeyhe ki iy dîn ulusı, Resm üstâdı âyin ulusı</p>
 <p><small>676.</small> Şimdiden girü saña gam hôş degül, Bu &#8216;arûsîlerde mâtem hôş degül</p>
 <p><small>677.</small> Vasl geldi gitdi hicrân yirine, Küfr gitdi geldi îmân yirine</p>
 <p><small>678.</small> Çün şefâ&#8216;at eyledi Hak&#8217;dan Resûl, Kim girü îmân seni kıldı kabûl</p>
 <p><small>679.</small> Sen hakîkat bil ki yüz &#8216;âlem günâh, Mahv ola çün kim kıla &#8216;âsi bir âh</p>
 <p><small>680.</small> Rûm ilinde büt-perest olan girü, Hak-perest olmaga geldi ilerü</p>
 <p><small>681.</small> Gusl kıldı şeyh ü girdi hırkaya, İy &#8216;acab bu kamu hayr u şer neye</p>
 <p><small>682.</small> Tevbe suyı hışm odın söyündürür, Rahtını yazuklaruñ köyündürür</p>
 <p><small>683.</small> Her ne sa&#8216;y-ıla kim anda itdiler, Ol aradan şeyhi alup gitdiler</p>
 <p><small>684.</small> Şeyhi yola geldügin çün bildiler, &#8216;Âkıbet yol &#8216;azmini çün kıldılar</p>
 <p><small>685.</small> Ol gice tersâ kızı düşde görür, Bir güneşi kim kenârına girür</p>
 <p><small>686.</small> Söyler aña ol güneş kim ragbet it, Şeyh gitdi sen dahı ardınca git</p>
 <p><small>687.</small> Mezhebin dut dînine inan anuñ, Kim ola rûşen kamu cânuñ tenüñ</p>
 <p><small>688.</small> Ol senüñ dînüñe girdi bî-mecâz, Sen hakîkat dînden olma bî-niyâz</p>
 <p><small>689.</small> Yoldan eyletdüñ gir anuñ yolına, Yoldaş ol çünkim yola geldi yene</p>
 <p><small>690.</small> Dünyada dînüñ kemâlüñ olısar, Âhiretde ol helâlüñ olısar</p>
<h3> REFTEN-İ DUHTER-İ TERSÂ, BERÂY-I ÎMÂN ÂVERDEN, DER PEY-İ ŞEYH </h3> 
 <p><small>691.</small> Çün uyanur uykudan kız hûb u hôş, Göñli içinden virür nûr ol güneş</p>
 <p><small>692.</small> Od içinde göñli mum gibi yanar, Gözlerinden yaş yirine kan iner</p>
 <p><small>693.</small> İrdi bir hâle ki hemdem bulmadı, Yidi bir zahmı ki merhem bulmadı</p>
 <p><small>694.</small> Sabrı gitdi vü karârı kalmadı, Hîç işinde ihtiyârı kalmadı</p>
 <p><small>695.</small> Bî-dil ü âşüfte vü rüsvâ olur, &#8216;Âşık-ı şûrîde vü şeydâ olur</p>
 <p><small>696.</small> Ne cefâ kim şeyhe ol kıldı, girü, Birisine biñ cezâ buldı girü</p>
 <p><small>697.</small> Añsuzın bir derde ogradı &#8216;aceb, Eyledi ol derde dermânın taleb</p>
 <p><small>698.</small> Şeyh dînine &#8216;aceb sâdık olur, Nâgehân ma&#8216;şûk-iken &#8216;âşık olur</p>
 <p><small>699.</small> Yalın ayak baş açuk girür yola, Kim &#8216;aceb şeyhi girü kanda bula</p>
 <p><small>700.</small> Ol kamu kibr ü delâl u gunc u nâz, Gitdi vü kaldı kıza mûnis niyâz</p>
 <p><small>701.</small> &#8216;Işkı yilinden çırâgı söyinür, Nâzük endâmı güneşden köyinür</p>
 <p><small>702.</small> Ol ki yüz göstermez-idi gözlere, &#8216;Anberîn saçı bulaşur tozlara</p>
 <p><small>703.</small> Yolı bilmez vâlih ü hayrân gezer, Tagda taşda zâr u sergerdân gezer</p>
 <p><small>704.</small> Girü şeyhe gösterür düşde Çalab, Kim girü dön, ol kızı kılgıl taleb</p>
 <p><small>705.</small> Çün peşîmân oldı vü geldi yola, Şimdi anı istemeñ vâcib ola</p>
 <p><small>706.</small> Çün bizüm dînümüze ŝâdık-durur, Şimdi sen ma&#8216;şûk ol &#8216;âşık-durur</p>
 <p><small>707.</small> Uykudan şeyh öyle bî-hôd uyanur, Kim gören ol şeyhi bir şeydâ sanur</p>
 <p><small>708.</small> Geldüği yola girür dahı gider, Gör kim ol ashâbı herbiri n'ider</p>
 <p><small>709.</small> Şeyhüñ ardına düşerler kamusı, Hem yöresine üşerler kamusı</p>
 <p><small>710.</small> Şeyhe eydürler dükeli yalvaru, Kim yolumuzdan neye döndüñ girü</p>
 <p><small>711.</small> Ögüñe düşdi meger ol dilsitân, Pîle yâd oldı girü Hindûsitân</p>
 <p><small>712.</small> Kendüzüñi girü tersâ kılmagıl, Halk içinde bizi rüsvâ kılmagıl</p>
 <p><small>713.</small> Güç ile bulduk senüñ dermânuñı, Küfre degşürme girü îmânuñı</p>
 <p><small>714.</small> Şeyh çün sözlerini gûş eyledi, Düşde gördügin bulara söyledi</p>
 <p><small>715.</small> Çün bular ol hâleti işitdiler, Dükeli şeyh-ile bile gittiler</p>
 <p><small>716.</small> Gördiler kim ol kız ırakdan gelür, Nâle vü feryâd u zârîler kılur,</p>
 <p><small>717.</small> Hâm-iken çün &#8216;ışk odından ol bişer, Yalvarur şeyhüñ ayagına düşer</p>
 <p><small>718.</small> Eydür iy şeyh-i cihân u ehl-i dil, Senden el-hak yavlak oldum ben hacil</p>
 <p><small>719.</small> Bilmedin saña cefâlar eyledüm, Hem delim bîhûde sözler söyledüm</p>
 <p><small>720.</small> Ben anı kıldum ki benden yaraşur, Sen anı kılgıl ki senden yaraşur</p>
 <p><small>721.</small> Ben delim itdüm saña kıldum cefâ, Ol cefâya sen kerîm eyle vefâ</p>
 <p><small>722.</small> Derdüme lutf eyle dermân &#8216;arza kıl, Küfri kodum baña îmân &#8216;arza kıl</p>
 <p><small>723.</small> Şeyhe düşde gördügin şerh eyledi, Ol güneş kim düşde aña söyledi</p>
 <p><small>724.</small> Kim seni şeyhe helâl eylemişüz, İkiñüz hicrin visâl eylemişüz</p>
 <p><small>725.</small> Şeyh eydür hôd suçuñ bagışlayam, Degme cevrüñe yüz eylük işleyem</p>
 <p><small>726.</small> İlla seni almaġa kuvvet kanı, &#8216;Ömr sürmege bile müddet kanı</p>
 <p><small>727.</small> Çün günüm taġ başına irdi benüm, Sen hilâl-ıla ne bedr ola canum</p>
 <p><small>728.</small> Koca hergiz inana mı güçine, Çünki &#8216;ömri irmiş ola uçına</p>
 <p><small>729.</small> Kuvvetüm yok çün hakuñdan çıkmaġa, Şehvet-ile &#8216;akl evini yıkmaġa</p>
 <p><small>730.</small> Sen meger kim dutmaduñ benden melâl, Âhirette olasın baña helâl</p>
 <p><small>731.</small> Ol kız eydür sen du&#8216;â kıl kim benüm, Kabz ide Tañrı ileyüñde canum</p>
 <p><small>732.</small> Kim cihânda ayruġı çün almayam, Âhiretde senden ayru kalmayam</p>
 <p><small>733.</small> Baña çünkim olmadı senden visâl, Hâşa kim ayruk kişi ola helâl</p>
 <p><small>734.</small> Dünyada ko ileyüñde öleyim, Âhiretde girü seni bulayım</p>
 <p><small>735.</small> Bikr öleyim ko hayâtum kalmasun, Senden artuk beni kimse almasun</p>
 <p><small>736.</small> Şeyh çün eyler du&#8216;â kim kız öle, Kamu yârânlar âmîn dirler bile</p>
 <p><small>737.</small> Şeyh ileyinde şehâdet getürür, Şeyh anı bir dem dizinde yaturur</p>
 <p><small>738.</small> Tañrı Tersâ kızına îmân virür, Secde eyler Tañrı'ya vü cân virür</p>
 <p><small>739.</small> Şeyh ü yârânlar kamu ol hasrete, Agladılar ol &#8216;acâyib hâlete</p>
 <p><small>740.</small> Dükeli bile namâzın kıldılar, Bî-vefâlıgın cihânuñ bildiler,</p>
 <p><small>741.</small> Kamu hâlin çünki tertîb itdiler, Gûra kodılar anı vü gitdiler</p>
 <p><small>742.</small> Aldı mevt anuñ hayâtını dahı, Yazdı çarh anuñ berâtını dahı</p>
 <p><small>743.</small> Bî-muhâbâ dehr-i mekkâr âdemî, Bî-vefâ dünyâ vü gaddâr âdemî</p>
 <p><small>744.</small> Çün bu sırrı asl kavmi bildiler, Yitmiş ev kamu Müsülmân oldılar</p>
 <p><small>745.</small> Bir Müsülmân kâfir oldı bir zamân, Kim ola bir kız Müsülmân nâgehân</p>
 <p><small>746.</small> Gûrınuñ üstine nûr indi &#8216;azîm, Kim bu kıza rahmet eyledi Kerîm</p>
 <p><small>747.</small> Ança rahmet ol hazâyinde ola, Kim bize vü kamuya rahmet kıla</p>
 <p><small>748.</small> Bir kişi bu dâsitânı eylemiş, İlla lafzın key çöpürdek söylemiş</p>
 <p><small>749.</small> Eski bizden hûriye ton eylemiş, Bir keçeden aya pîlven eylemiş</p>
 <p><small>750.</small> Vezn-içün lafzuñ gidermiş harfini, Artuk eksük söylemiş söz sarfını</p>
 <p><small>751.</small> Şimdi Gülşehrî geyürdi bu aya, Lefgerî tonlar ki benzetdi baya</p>
 <p><small>752.</small> &#8216;Anber-ile saçın ördi sünbülüñ, Göñlegin atlasdan eyledi gülüñ</p>
 <p><small>753.</small> Söz hurûfın artuk eksük kılmadı, &#8216;Âlim añladı vü câhil bilmedi</p>
 <p><small>754.</small> Tañrı&#8217;nuñ kudretlerin yâd eyledi, Mustafâ'nuñ cânını şâd eyledi</p>
 <p><small>755.</small> Böyle rengîn böyle datlu böyle ter, Husrev ü Şîrîn sözi oldı meger</p>
<h3> ÂMEDEN-İ TÛTÎ PÎŞ-İ HÜDHÜD, DERMİYÂN-I MURGÂN VE, &#8216;ÖZR ÂVERDENEŞ </h3> 
 <p><small>756.</small> Geldi tûtî ortaya şekker saça, Sözlerinden dürler ü gevher saça</p>
 <p><small>757.</small> Agzı tolu şekker ü tonı yeşil, Saru ayagı vü minkârı kızıl</p>
 <p><small>758.</small> Dir benem kim söylerem şekker gibi, Sebz-pûşam Hızr peygamber gibi</p>
 <p><small>759.</small> Çünki Hızr oldum baña uçmak gerek, Varuban Âb-ı hayât içmek gerek,</p>
 <p><small>760.</small> Âb-ı hayvân istemedin bes n&#8217;ide, Hızr kim bâkî kala bu dünyede,</p>
 <p><small>761.</small> Ben şeker yirem kim uçam sâz-ıla, Perdelerde söyleyem âvâz-ıla</p>
 <p><small>762.</small> Çün Sipâhân'dan Hicâz'a irişem, Bunça dürlü savt u sâza irişem</p>
 <p><small>763.</small> Çün Rehâvî'den &#8216;Irak'a yüz dutam, Zühre'nüñ çengini avc-ıla utam</p>
 <p><small>764.</small> Degme kez &#8216;Attâr kim Rum'a gele, Bir dükândan şekkeri satun ala</p>
 <p><small>765.</small> Baña her nâ-ehl her bir hîç-kes, Hayf ola kim eyleye demür kafas</p>
 <p><small>766.</small> Bu yola varan kişiler tîz ölür, Âb-ı hayvânı içen bâkî kalur</p>
 <p><small>767.</small> Neye bunça dünyada tîz ölelüm, Bir iki yıl ko bizi dirilelüm</p>
 <p><small>768.</small> Ölüm içinde ola naks u zevâl, Dirlig-ile âdemî bula kemâl</p>
 <p><small>769.</small> Hiddet ehli ihtimâle irmeye, Tîz ölen kişi kemâle irmeye</p>
 <p><small>770.</small> Puhteler dirlig-ile devlet bulur, Hâm olur ol kim yigitlikde ölür</p>
 <p><small>771.</small> Nevbahârı görmeden bülbül gibi, Öldürürsin sen bizi bir gül gibi</p>
 <p><small>772.</small> Ben ki Mısr'uñ kârvânın urmışam, Dünyada şekker dükânın kurmışam</p>
 <p><small>773.</small> Ben şeker karışdurur-ısam güle, Mısr'a degin Rûm ili şekker tola</p>
 <p><small>774.</small> Böyle ter dîbâce vü datlu şeker, Husrev ü Şîrin sözi ola meger</p>
 <p><small>775.</small> Degme kez &#8216;Attâr kim Rûm'a gele, Şekkeri benüm dükânumdan ala</p>
 <p><small>776.</small> Degme dürr-içün güherden eyleyem, Mantıku't-tayr&#8217;ı şekerden eyleyem</p>
 <p><small>777.</small> Kûh-ı Kâf'a girü sîmurg uçsa yig, Tûtiye Âb-ı hayâtı içse yig</p>
<h3> CEVÂB DÂDEN-İ HÜDHÜD, TÛTÎ-RÂ BE-HİKMET Ü &#8216;İLM-İ, DEKÂYIK </h3> 
 <p><small>778.</small> Hüdhüd eydür ġarra olmaġıl aña, Kim Hümâ dirler bu dünyâda saña</p>
 <p><small>779.</small> Hüdhüd eydür garrasın kendüzüñe, Anuñ-ıçun sevinürsin sözüñe</p>
 <p><small>780.</small> Zehr içe er kim şeker sözler diye, Tıfl ola kim dem-be-dem şekker yiye</p>
 <p><small>781.</small> Tûtinüñ hôd dâsitânı çok-durur, İlla hîç lafzında ma&#8216;nî yok-durur</p>
 <p><small>782.</small> Herze sözler-ile dilini biler, Âdemîleri gün uzun yüpiler</p>
 <p><small>783.</small> Çün sözüñ bî-tu&#8216;m reng ü bû-durur, Ne şeker kim yir-iseñ agu-durur</p>
 <p><small>784.</small> Ehl-i dil dünyâ-y-ıla barışmaya, Dîn ile dünyâ bile karışmaya</p>
 <p><small>785.</small> Eyle dut kim dünyaya hôd gelmedüñ, Pâdişâhuñdan henûz ayrılmaduñ</p>
 <p><small>786.</small> Niçe bu dünyâda bâkî kalasın, Kendü sultânuñdan ayru olasın</p>
 <p><small>787.</small> Bî-vefâ erden vefâ istemegil, Fâni &#8216;âlemden bekâ istemegil</p>
 <p><small>788.</small> Âb-ı hayvân isteme dirlig-üçün, Asluña kavışıgör birlig-üçün</p>
 <p><small>789.</small> Her kim ol dîv olmadın merdüm-durur, Dirlik adsuz kişiye ölüm-durur</p>
 <p><small>790.</small> Dünyada yüz yıl eger uçar-iseñ, Âb-ı hayvân suyını içer-isen</p>
 <p><small>791.</small> &#8216;Âkıbet çün ölmege inanasın, Dirligi Gülşehri'den ögrenesin</p>
 <p><small>792.</small> Bu mukayyed zâtuñı terk idegör, Dahı mutlak zât-ıla var hôş otur,</p>
 <p><small>793.</small> Anuñ-ıla bâki olġıl iy delü, Külli şey'in hâlik illâ vechehu (28/88)</p>
 <p><small>794.</small> Bu mesel kim &#8216;ışk mülk ü mâlıdur, Hızr-ıla ol bir velî ahvâlıdur</p>
<h3> DÂSTÂN-I HIZR VE ÂN VELÎ, Kİ HIZR-RÂ BE-REFÎKÎ KABÛL, NE-KERD </h3> 
 <p><small>795.</small> Hızr bir yolda sataşdı bir ere, Kim gider bir yolda ol er bir şara</p>
 <p><small>796.</small> Gördi kim ol er erenlerden-durur, Bildi kim Hakk&#8217;a irenlerden-durur</p>
 <p><small>797.</small> Ol ki Deyyân sırrına dânâ-y-ıdı, Çehresinde gün gibi peydâ-y-ıdı</p>
 <p><small>798.</small> Çün selâm virdi vü kıldı ihtirâm, Hızr eydür ol ere kim iy imâm</p>
 <p><small>799.</small> Bir iki gün bile sohbet kılalum, Degme sözüñ hadd ü resmin bilelüm</p>
 <p><small>800.</small> Yöreden nâ-mahremi koruyalum, Biribirümüz-ile yorıyalum</p>
 <p><small>801.</small> Ol er eydür sen hezârân cehd ide, Dirligüñ çok olmag-ıçun dünyede</p>
 <p><small>802.</small> Zulmete düşdüñ nere kim geçesin, Âb-ı hayvân çeşmesinden içesin</p>
 <p><small>803.</small> Dünya görmek terkini kılmayasın, Haşr günine degin ölmeyesin</p>
 <p><small>804.</small> Ben dilerem kim aña cânum virem, Dirligümi ölümüme degşürem</p>
 <p><small>805.</small> Dünyaya hîç istemezem kim bakam, &#8216;Ömr bünyâdın dilerem kim yıkam</p>
 <p><small>806.</small> Bulsa-y-ıdum işbu dem öle-y-idüm, Andan ayru ben niçün ola-y-ıdum</p>
 <p><small>807.</small> Ölmek ansuz diri olmakdan delim, Yig-durur yüz &#8216;illet ile iy hakîm</p>
 <p><small>808.</small> Çün dilemezsin ki hergiz ölesin, Sen kaçan benüm harîfüm olasın</p>
 <p><small>809.</small> Hızr-ısañ sen dünyada iy nâmdâr, Ben Muhhammed yolın itdüm ihtiyâr</p>
 <p><small>810.</small> Var Muhammed ümmetinde âdemî, Kim anuñ Hızr olımaya hemdemi</p>
 <p><small>811.</small> Dünya dirligi gerek-ise saña, Ansuz olmah yig dirilmekdin baña</p>
 <p><small>812.</small> Her kim ansuz diri kala &#8216;âkıbet, Dirlige irmeden öle &#8216;âkıbet</p>
 <p><small>813.</small> Var kişi bu dünyada yol bulmaga, Kim begenmez Hızr&#8217;ı yoldaş olmaga</p>
 <p><small>814.</small> Anda kim Bûlkâsım u Kur'ân ola, Hızr u Mûsâ vâlih ü hayrân ola</p>
 <p><small>815.</small> Ahmed-ile revnaka geldi cihân, Ayrugından bir kelîsâ var nişân</p>
 <p><small>816.</small> İlerürek öl ölümden bir zamân, Diri kal Gülşehri gibi câvidân</p>
<h3> ÂMEDEN-İ TÂVÛS PÎŞ-İ HÜD-, HÜD VE &#8216;ÖZR ÂVERDENEŞ, DER MİYÂN-I MURGÂN, </h3> 
 <p><small>817.</small> Geldi tâvus ortaya yüz nâz-ıla, Girdi söze &#8216;izzet ü i&#8216;zâz-ıla</p>
 <p><small>818.</small> Kim dilümi &#8216;özr-ile göñlüm biler, Tañrı'dan firdevs uçmagın diler</p>
 <p><small>819.</small> Bir zamân uçmak kapuçısı-y-ıdum, Uçmaguñ bir key tapuçısı-y-ıdum</p>
 <p><small>820.</small> Nâgeh uçmakdan beni bir hâl-ıla, Sürdürür İblîs yüz biñ al-ıla</p>
 <p><small>821.</small> Gerek uçmakdan çıkan key dürişe, Tâ meger kim girü andan irişe</p>
 <p><small>822.</small> Her işe kim ulular başladılar, Dükelin uçmag-ıçun işlediler</p>
 <p><small>823.</small> Uçmaga iriçegin ayruk baña, Hâcet olmaz iktidâ kılmak saña</p>
 <p><small>824.</small> Tâvus agı nite sîmurgı dutar, Tâvusa uçmaga irdügi yiter</p>
 <p><small>825.</small> Her ne yoldan eyler-ise ülfeti, Tâvusuñ sîmurga yokdur nisbeti</p>
 <p><small>826.</small> Uçmag-ıçun her yola varmak gerek, Uçmaga iriçegin durmak gerek</p>
 <p><small>827.</small> Hûr-ıla aldamaya kimse bizi, Yârumuzuñ uçmaga beñzer yüzi</p>
<h3> CEVÂB DÂDEN-İ HÜDHÜD, TÂVUS-RÂ </h3> 
 <p><small>828.</small> Hüdhüd eydür eyle dut kim gidesin, Cennete sultânsuz anda n'idesin</p>
 <p><small>829.</small> Pâdişâhı istegil sen görmege, Yohsa ev çok bulasın oturmaga</p>
 <p><small>830.</small> Güneşe irişene kul ola ay, Şâhı bulana tufeyl ola saray</p>
 <p><small>831.</small> Konuga hoşdur sarây-ı zer-nigâr, Biz ev issin isterüz iy nâm-dâr</p>
 <p><small>832.</small> &#8216;Âşıkı ma&#8216;şûk-ıla seyrânda bil, Kanda kim yâr-ısa bizi anda bil</p>
 <p><small>833.</small> Uluları mahdum-ı sultân sana, Nakş-ı dîvâra meger tıfl aldana</p>
 <p><small>834.</small> Olmayıçak Hak civarında mukîm, Yig ola tamu bil uçmakdan delim</p>
 <p><small>835.</small> Bize yâri gösterüñ kim görelüm, Çehresin ü yâ nişânın virelüm</p>
 <p><small>836.</small> Kılduñ-ısa huldı hızlandan temiz, Var anuñ gökçek yüzin gör iy &#8216;azîz</p>
 <p><small>837.</small> Halk evi yâ bâg u yâ eyvân-durur, Sâhibi Gülşehri'nüñ sultân-durur</p>
 <p><small>838.</small> Size eyvân u bize sultân gerek, &#8216;Âma lokma &#8216;ârife Lokmân gerek</p>
<h3> MESEL DÂSTÂN-I BEHİŞTİYÂN, Kİ BÎ-HİSÂB U KİTÂB U İCÂZET, RIDVÂN DER BEHİŞT DER ÂMEDE </h3> 
 <p><small>839.</small> Tañrı adı sözümüzi añladur, Halka vü ma&#8216;nîlerini tañladur</p>
 <p><small>840.</small> Çün Resûl'e biz viribirüz selâm, Nazma irür yüz kelâm u biñ nizâm</p>
 <p><small>841.</small> Dünyayı ol yig ki terk eyleyevüz, Âhiret bâzârını söyleyevüz</p>
 <p><small>842.</small> Eydelüm âzâd erenler sözini, Şekkere karışduruban tuzını</p>
 <p><small>843.</small> Haşr güninde ki hakdur olısar, Her biri işledügini bulısar</p>
 <p><small>844.</small> Bir cemâ&#8216;at uçmak içinde revân, Gezer-iken degme bir yaña devân,</p>
 <p><small>845.</small> Gördi Rıdvân bunları kim her biri, Âdemîdür taşradan gelmiş çeri</p>
 <p><small>846.</small> Yüzlerinüñ pertevi &#8216;arşa irer, Her biri bir agaç almasın direr</p>
 <p><small>847.</small> Her biri bir âdemî kim yüz perî, Olmaga lâyık bularuñ çâkeri</p>
 <p><small>848.</small> Ol biri kevser suyın buña saçar, Bu varur tesnîm havzından içer</p>
 <p><small>849.</small> Birisi hamr ırmaġı câmın dutar, Biri süd ırmagını bala katar</p>
 <p><small>850.</small> Biri su ırmagına girür yüzer, Selsebîlüñ çeşmesi havzın düzer</p>
 <p><small>851.</small> Ol birisinüñ harîfi anda hûr, Bu birisine şarâb olmış tahûr</p>
 <p><small>852.</small> Ol biri güreş dutar gılmân-ıla, Ol biri işret ider vildân-ıla</p>
 <p><small>853.</small> Hûriler hayrân bularuñ yüzine, Çarh vâlih bunlaruñ ılduzına,</p>
 <p><small>854.</small> Uçmak ehli bunlaruñ peyrevleri, Tûba agacı dibinde evleri</p>
 <p><small>855.</small> Çün girür Rıdvân ki yüz biñ sâz-ıla, Bunlar uçmakda yörürler nâz-ıla</p>
 <p><small>856.</small> Eydür iş bunlar &#8216;aceb çün irdiler, Uçmaga kangı kapudan girdiler</p>
 <p><small>857.</small> Kapuçı benem buları görmedüm, Bir kapudan bunlara yol virmedüm</p>
 <p><small>858.</small> Kangı yoldan bunlar irmiş olalar, İy &#8216;aceb bunda vü girmiş olalar</p>
 <p><small>859.</small> Eytdi iy uçmakda gezen kişiler, Kim güneş gibi yüzüñüz ışılar</p>
 <p><small>860.</small> Kangı kapudan girüben geldüñüz, Uçmaga vü ni&#8216;metini bulduñuz</p>
 <p><small>861.</small> Bunlar eydür biz kapu ne görmedük, Kapu yolından behişte girmedük</p>
 <p><small>862.</small> Eydür âhir kapuçı Rıdvân sizi, Gördi vü yol virdi size kendüzi</p>
 <p><small>863.</small> Bunlar eydür biz kapuçı görmedük, Bunda Rıdvân hükmi-y-ile girmedük</p>
 <p><small>864.</small> Eydür âhir cân alıçı cânuñuz, Alıcak getürdüñüz îmânuñuz</p>
 <p><small>865.</small> Bunlar eydür cân alıçı almadı, Cânumuzı vü katına gelmedi</p>
 <p><small>866.</small> Eydür âhir dünyâdan çün gitdüñüz, Gûr içinde ölüben çok yatduñuz</p>
 <p><small>867.</small> Bunlar eydür biz ölüm ne görmedük, Ölüben sinüñ içine girmedük</p>
 <p><small>868.</small> Eydür âhir Münkir&#8217;i çün gördüñüz, Hem Nekîrîn&#8217;üñ cevabın virdüñüz</p>
 <p><small>869.</small> Bunlar eydür biz Nekîr'e irmedük, Münkir'üñ dahı yüzini görmedük</p>
 <p><small>870.</small> Eydür âhir daşra mahşer günini, Görüben işitdüñüz sûr ünini</p>
 <p><small>871.</small> Bunlar eydür mahşeri biz bilmezüz, Bunda sûr ünin işidüp gelmezüz</p>
 <p><small>872.</small> Eydür âhir çün sırâtı geçdüñüz, Tamuyı görüp behişte kaçduñuz</p>
 <p><small>873.</small> Bunlar eydür biz sırâta irmedük, Tamu var mı yok mı hergiz görmedük</p>
 <p><small>874.</small> Eydür âhir tartıluban geldüñüz, Hem terâzûda vü cennet bulduñuz,</p>
 <p><small>875.</small> Bunlar eydür biz terâzû görmedük, Dartılup uçmak içine girmedük</p>
 <p><small>876.</small> Eydür âhir çün hisâbı virdüñüz, Uçmaga andan gelüben girdüñüz</p>
 <p><small>877.</small> Çün dürüst oldı hisâbuñuz tamâm, Andan oldı yirüñüz dârü&#8217;s-selâm</p>
 <p><small>878.</small> Bunlar eydür kimsene bizden hisâb, Sormadı vü ne su&#8217;âl u ne cevâb</p>
 <p><small>879.</small> Eydür âhir işüñüz çün sag-ıdı, Nâmeñüz sag elüñüzde agıdı</p>
 <p><small>880.</small> Bunlar eydür nâmeyi biz n'iderüz, Nâmeler yazan katına giderüz</p>
 <p><small>881.</small> Çün görür Rıdvân ki bunlaruñ dili, Bir söz eydür ki hal olmaz müşkili</p>
 <p><small>882.</small> Eydür âhir işüñüz nite-y-idi, Bunda gelmekden sebeb bes ne-y-idi</p>
 <p><small>883.</small> Bunlar eydür dünyada yörür-iken, Yaramazı yöreden korur iken</p>
 <p><small>884.</small> Nâgehân her birümüz añdı anı, Renc ü sayru kıldı vü soldı teni</p>
 <p><small>885.</small> Döşegi içinde çün yumdı gözin, Açıcak uçmakda buldı kendüzin</p>
 <p><small>886.</small> Bî-su'âl u bî-cevâb u bî-hisâb, Bî-kitab u bî-&#8216;anâ vü bî-&#8216;itâb</p>
 <p><small>887.</small> İşbu kamusın ki sorarsın bize, Görmedük irişdük işbunda size</p>
 <p><small>888.</small> Eydür âhir ne &#8216;amel işler-idüñ, Dünyada vü ne söze başlar-ıduñ</p>
 <p><small>889.</small> Kim size bu menzilet bagışladı, Hak ta&#8216;âla vü bu lutfı işledi</p>
 <p><small>890.</small> Dünyada peygamberüñüz kim idi, Hak yolında rehberüñüz kim idi</p>
 <p><small>891.</small> Yâr-ıla bâzârumuz mihr ü vefâ, Dünyada peygamberümüz Mustafâ</p>
 <p><small>892.</small> Anda kim yalan kılurlar hıdmeti, Biz dahı gerçek Muhammed ümmeti</p>
 <p><small>893.</small> Dilemez-idük ki bizi ögeler, Hoş gelür-idi ki bize sögeler</p>
 <p><small>894.</small> Kimse bizi göze getürmez-idi, Sözümüze i&#8216;tibâr itmez-idi</p>
 <p><small>895.</small> Ol kadar eskimiş-idi tonumuz, Kim buçuk pul degmez-idi onumuz</p>
 <p><small>896.</small> Kimse bardakdan bize su virmege, Yigrenürdi yüzümüzi görmege</p>
 <p><small>897.</small> Olmadı hîç anuñ-ıçun âhumuz, Kim yog-ıdı halk içinde kâhumuz</p>
 <p><small>898.</small> Kim bizi dögsedi yüz gam yir-idük, Hak bizi dögen elinde dir-idük</p>
 <p><small>899.</small> Bizden ol işlerde kim sorduñ-ıdı, Konşılar cümleçügi hoşnûd-ıdı</p>
 <p><small>900.</small> Ne &#8216;amel kılup bu kadra irdüñüz, Kankı safdan işbu sadra irdüñüz</p>
 <p><small>901.</small> Bunlar eydür bizde belli bir &#8216;amel, Yog-ıdı kim bulayıduk bir mahal</p>
 <p><small>902.</small> İlla yavlak hulkumuz eyü idi, Hak yolında kavlumuz togru idi</p>
 <p><small>903.</small> Kendümüze her ne kim diler idük, Halka dahı eyle duş biler-idük</p>
 <p><small>904.</small> Her ne kim kendüye inanur-ıduk, Ayruga dahı anı sanur-ıduk</p>
 <p><small>905.</small> Kimsenüñ mâlına kasd eylemedük, &#8216;Ömrümüzde bir yalan söylemedük</p>
 <p><small>906.</small> Kimsenenüñ gaybetini dimedük, Kardaşumuzuñ etini yimedük</p>
 <p><small>907.</small> Dükeline i&#8216;tikâdumuz dürüst, Var-ıdı vü kendü hakkumuzda süst</p>
 <p><small>908.</small> Tañrı'nuñ halkı cihânda çog-ıdı, İlla hîç bizden alurak yog-ıdı</p>
 <p><small>909.</small> Dükelinden biz aluyuz dir-idük, Dünyada vü ot kökini yir-idük</p>
 <p><small>910.</small> Âhiretde kamudan yig eyledi, Hak bizi vü cennetinde toyladı</p>
 <p><small>911.</small> N&#8217;iderüz biz cenneti gülzâr-ıla, Bize Deyyân&#8217;ı gerek dîdâr-ıla</p>
 <p><small>912.</small> Çün bizüm maksûdumuz sultân-durur, Cennet ansuz bize bir zindân-durur</p>
 <p><small>913.</small> Çün aña irdük ne cennet ne sırât, Deve kaçan geçe fî-semmi&#8217;l-hiyât (7/40)</p>
 <p><small>914.</small> Çün görür Rıdvân ki bunlar hâs-ımış, Dünyada mahlasları ihlâs-ımış</p>
 <p><small>915.</small> Bu sözi añlar u bu sırrı bilür, Ol cemâ&#8216;at hâline hayrân kalur</p>
 <p><small>916.</small> Eydür iy kendülerini terk iden, Sûreti koyup ma&#8216;ânîye giden</p>
 <p><small>917.</small> Çün sizüñ dîdâra meylüñüz-durur, Cennet ü hûrî tufeylüñüz-durur</p>
 <p><small>918.</small> Ulularuñ sâhibi sultân ola, Tıfl elinde gül ile reyhân ola</p>
 <p><small>919.</small> Çün Muhammed'den açarsız siz kapu, Bize vâcibdür size kılmak tapu</p>
 <p><small>920.</small> Kendüzin kor ise Gülşehrî ire, Cennete vü Tañrı dîdârın göre</p>
 <p><small>921.</small> Dikeni köyündürüñ kim gül kala, Gül dahı gider-ise bülbül kala</p>
 <p><small>922.</small> Çün felek nâsa çala nây-ı nefîr, Ebşirû yâ kavm kad câ'el-beşîr</p>
<h3> ÂMEDEN-İ HÜMÂ PÎŞ-İ HÜDHÜD, DER MİYÂN-I MURGÂN, VE &#8216;ÖZR ÂVERDENEŞ </h3> 
 <p><small>923.</small> Kibr ile ara yire geldi hümâ, Kamu kuşlar pâdişahlıgın uma</p>
 <p><small>924.</small> Kim benüm sâyemde er sultân olur, İrmeyen sâyeme sergerdân olur</p>
 <p><small>925.</small> Anda kim her derde dermân ben kılam, Kamu sultânlara fermân ben kılam</p>
 <p><small>926.</small> Ol kişi kim ayrugı sultân kıla, Hem deger aña ki sultânlık bula</p>
 <p><small>927.</small> Pâdişahlarda nişânum göreler, Sâyemi Selçukîler&#8217;den soralar</p>
 <p><small>928.</small> Kayser ü fagfûr u Keykâvüs ü Cem, Urmadılar dünyada bensüz kadem</p>
 <p><small>929.</small> Ben virem sultânlıgı Keyhusrev'e, Benden ire padişâhlık Hüsrev'e</p>
 <p><small>930.</small> Ben virem Efrîdin'e sultânlıgı, İrürem Kisrî'ye Nûşirvânlıġı</p>
 <p><small>931.</small> Ben var-iken kim ola ayruk kişi, Kim başarmaġa yaraya bu işi</p>
 <p><small>932.</small> Bir gedâyı şeh kılam çün bakavam, Bakmadugum pâdişâhı yıkavam</p>
 <p><small>933.</small> Et yimeyüp kâni&#8216; olayım direm, Anuñ uçun günde bir süñük yirem</p>
 <p><small>934.</small> Âdemî'nüñ &#8216;ilm-ile işi biter, Yoksa bu it nefse bir süñük yiter</p>
 <p><small>935.</small> Anda kul olınca sîmurga Hümâ, Bunda ol yigrek ki sultânlık uma</p>
 <p><small>936.</small> Her ki sultânlıġı itdi ihtiyâr, Kullıg-ıla ne geçürsin rûzigâr</p>
 <p><small>937.</small> Dünyada niçe ki fikret kıluram, Şâh u sultân kendüzümi bilürem</p>
<h3> CEVÂB DÂDEN-İ HÜDHÜD, HÜMÂ-RÂ PÎŞ-İ MEV&#8216;İZE, VÜ MA&#8216;RİFET </h3> 
 <p><small>938.</small> Hüdhüd eydür garra olmagıl aña, Kim Hümâ dirler bu dünyâda saña</p>
 <p><small>939.</small> Katı ot gerek ki düşe cûşa dîk, Yüz hümâ sîmurga kul olsa yik</p>
 <p><small>940.</small> Anda kim sîmurg sultânlık kıla, Kamu sultânlar gerek kim kul ola</p>
 <p><small>941.</small> Mahfel içinde becid çok söyleme, Kadrüñi bil kendüñi medh eyleme</p>
 <p><small>942.</small> Çün et etmek hısmınuñ oglanısın, Bir süñüge it gibi uzanasın</p>
 <p><small>943.</small> Et yiyenden pâdişâhlık çün gide, Bir süñük yiyen ne sultânlık ide</p>
 <p><small>944.</small> Şâh olam diyüp esâsuñ yıkmagıl, Kullıġuñdan dahı bârî çıkmagıl</p>
 <p><small>945.</small> Anda kim sîmurgı sultânlar öge, Bir Hümâ'ya kanda sultânlık dege</p>
 <p><small>946.</small> Sen deñiz olmaduñ-ısa bir göl ol, Şâhlıgı saña koduk dek bir kul ol</p>
 <p><small>947.</small> Kim ola Kisrâ ki hakanlık kıla, Dünyada sultânlıgı da&#8216;vî kıla</p>
 <p><small>948.</small> Serv eger olmaduñ-ısa bir gül ol, Şâhlıgı saña koduk dek bir kul ol</p>
 <p><small>949.</small> Kûh-ı Kâf eyvânına çün varasın, Anda sultân kim idügin göresin</p>
 <p><small>950.</small> Gelür-iseñ bu yola var yarak it, Yohsa gelme bizüm-ile töne git</p>
 <p><small>951.</small> Ad-ıla Gülşehri sultânlık kıla, İlla kendü nefsine &#8216;âdil ola</p>
 <p><small>952.</small> Bu mesel ol şâh &#8216;adlin söyledi, Kim ol oġlaçuġ-ılan &#8216;adl eyledi</p>
<h3> MESEL DÂSTÂN-I PÂDİŞÂH-I, RENCÛR VE KÛDEK-İ MA&#8216;SÛM </h3> 
 <p><small>953.</small> Tañrı &#8216;âdildür sever &#8216;âdilleri, Hal kılur tevfîk-ıla müşkilleri</p>
 <p><small>954.</small> Tañrı &#8216;âdildür kılur &#8216;adli tamâm, Cenneti &#8216;âdillere eyler makâm</p>
 <p><small>955.</small> Tûtiler gibi şekerler yiyelüm, &#8216;Adl içinde bir hikâyet diyelüm</p>
 <p><small>956.</small> Kim meger bir pâdişâh sayru idi, Râhatından renc-ile ayru idi</p>
 <p><small>957.</small> Eyle renci sa&#8216;b-ıdı derdi &#8216;azîm, Kim &#8216;ilâcın añlamaz-ıdı hakîm</p>
 <p><small>958.</small> Çok hakîmler şâh dirşürmiş-idi, Her birisinden devâ sormış-ıdı</p>
 <p><small>959.</small> İttifâk eyler dükelçügi aña, Kim bir oglan zehresi gerek saña</p>
 <p><small>960.</small> Kim ol oġlan işbu sûretlü ola, Bu &#8216;ilâca key zarûretlü ola</p>
 <p><small>961.</small> Bu sıfatlu isteyü çün geldiler, Şarda bir eskiçi oglın buldılar</p>
 <p><small>962.</small> Şeh çün andan buldı sıhhat dânesin, Okıdı atası-y-ıla anasın</p>
 <p><small>963.</small> Altun akça anlara bildürmege, Almaga ol oglanı öldürmege</p>
 <p><small>964.</small> Ata ana çün kim altun gördiler, Oglanı öldürmeg-içün virdiler,</p>
 <p><small>965.</small> Niçe kim oglan ataya anaya, Kuş niçe yapışur-ısa dâneye</p>
 <p><small>966.</small> Ata ol oglançugın döger-idi, Ana ol oglançuga söger-idi</p>
 <p><small>967.</small> Çün ümîdin kesdi ata anadan, Kim yadırak buldı yüz bîgâneden</p>
 <p><small>968.</small> Bakdı ol mahfil içinde kâdıya, Kim &#8216;acab bu da&#8216;vaya ol ne diye</p>
 <p><small>969.</small> Kâdı dahı fetvi virdi kim duruñ, Oglanı pâdişah-ıçun öldürüñ</p>
 <p><small>970.</small> Bu ki bir iklîm isi-durur devâ, Bulmaġ-ıçun ol ölür-ise revâ</p>
 <p><small>971.</small> Bir kişi pâdişah içün öldügi, Yig ki sultân bunça zahmet gördügi</p>
 <p><small>972.</small> Virdiler oglanı cellâd eline, Kim iki böle vü ödi bulına</p>
 <p><small>973.</small> Oglan ol dem gök dapa bakdı girü, Güldi vü boynın uzattı ilerü</p>
 <p><small>974.</small> Pâdişah eydür neye güldüñ bu dem, Kim vücûduñ olısar küllî &#8216;adem</p>
 <p><small>975.</small> Aglamak gerek ki bu hâletde cân, Olısar endâmuñ içinden revân</p>
 <p><small>976.</small> Sen gülersin bu &#8216;aceb hâlet-durur, Kim bu işe aġlamak âlet-durur</p>
 <p><small>977.</small> Oglan eydür evvel ata anadur, Kendü oglına kim eylük sanadur</p>
 <p><small>978.</small> Ata ana külli terküm urdılar, Altunı benden delim yig gördiler</p>
 <p><small>979.</small> Da&#8216;viyi kâdî keser kâdî dahı, Fitvi virdi kanuma râzî dahı</p>
 <p><small>980.</small> &#8216;Adl sultân işidür kim işleye, Ben garîbüñ cânını bagışlaya</p>
 <p><small>981.</small> Çünki benüm boynumı ol şâh ura, Kim-durur kim beni andan kurtara</p>
 <p><small>982.</small> Yüz göge dutdum ki haşmuñdan benüm, Kurtarıvire meger kim Hak cânum</p>
 <p><small>983.</small> Aglamak vaktında güldügüm hemân, Uşbu-y-ıdı iy Hudâvend-i cihân</p>
 <p><small>984.</small> N'ideyim aklı tene güldürmedüm, Kim ölürem kimseyi öldürmedüm</p>
 <p><small>985.</small> Hükm çün en-nefse bi'n-nefsi ola hâs (5/45), Kimi öldürdüm ki eylersin kısas</p>
 <p><small>986.</small> Ata anadan vefâ bulımadum, Kâdıdan insâfumı alımadum</p>
 <p><small>987.</small> Pâdişah beni günehsiz öldürür, Bu ta&#8216;accüb ben garîbi güldürür</p>
 <p><small>988.</small> Çün nasîbümüz sitemdür n'idelüm, Hasm çün girü hakemdür n&#8217;idelüm</p>
 <p><small>989.</small> Çün dınamazuz cihânuñ şâhına, Yüz cihân yaradanuñ dergâhına</p>
 <p><small>990.</small> Dutalum kim hal kıla bu müşkili, Hakdan añlada saña bu bâtılı</p>
 <p><small>991.</small> Suçsuz öldürmekde yog-ısa günâh, Ben öleyim dek sag olsun pâdişâh</p>
 <p><small>992.</small> Şâh çün işitdi ol oglanuñ sözin, Eyledi yavlak melâmet kendüzin</p>
 <p><small>993.</small> Kim şifâ bulmak-ıçun birez tenüñ, Od içinde yanısar yıllar canuñ</p>
 <p><small>994.</small> Yâ sahîh eylemek-içün bir teni, Öldürürsin bî-günâh bir oglanı</p>
 <p><small>995.</small> Anda kim her derde dermân kıldılar, Her yaradılmışa bir cân virdiler</p>
 <p><small>996.</small> Nitekim sen sayruya dermân gerek, Âhir ol oglana dahı cân gerek</p>
 <p><small>997.</small> Ayruk itse bu güci sultân anı, Def&#8216; idüben kurtara-y-ıdı beni</p>
 <p><small>998.</small> Çün buña sultândan ola güç &#8216;acab, Kim ola def&#8216;ine &#8216;âlemde sebeb</p>
 <p><small>999.</small> Sen dilersin kim bu sayrulık gide, Âhir ol ölmege nite sabr ide</p>
 <p><small>1000.</small> Ne dise eydür ölümden dut anı, Kim ola sayrulıga râzı teni</p>
 <p><small>1001.</small> Rence çün senüñ tenüñ râzı degül, Pes nite eydür aña kim gel sen öl</p>
 <p><small>1002.</small> Kendüzüñe sanmaduguñ zînhâr, Sanma ayruga dahı iy nâmdâr</p>
 <p><small>1003.</small> Ölse yigdür renc-ile yüz pâdişâh, Öldürinçe bir za&#8216;îfi bî-günâh</p>
 <p><small>1004.</small> Öpdi ol oglanuñ iki gözini, Kıldı âzâde begendi sözini</p>
 <p><small>1005.</small> Kendüzine hâŝekî kıldı anı, Ata gibi ohşadı ol oglanı</p>
 <p><small>1006.</small> Çün bagışlar husrev anuñ cânını, Viribir Hak derdinüñ dermânını</p>
 <p><small>1007.</small> Pâdişah çün anı âzâd eyledi, Göñlini ol gussadan şâd eyledi</p>
 <p><small>1008.</small> Hak dahı bir haftadan soñra devâ, Virdi ol rence ki oldı key safâ</p>
 <p><small>1009.</small> Ol ne dârûdur ki &#8216;ayn-ı derd-ile, Kim öle bir şahs ol dermân bula</p>
 <p><small>1010.</small> Dünyada sen renci kılgıl ihtiyâr, Râhatı ayruklara eyle nisâr</p>
 <p><small>1011.</small> Zâlim olma degme bir sultân gibi, &#8216;Âdil ol Dârâ vü Nûşirvân gibi</p>
 <p><small>1012.</small> Dilüñi Gülşehri gibi bilegil, Derdüñe dermân Çalap'dan dilegil</p>
 <p><small>1013.</small> Rızkuñ ol vire ki Kur'ân'da yakîn, Didi kim vallâhu hayru'r-râzıkîn (62/11)</p>
 <p><small>1014.</small> Her birisi çün bir iklîmi ala, Gülşarı'nuñ issi Gülşehrî ola</p>
 <p><small>1015.</small> Gülşarı&#8217;n Gülşehri çün mülki yazar, Sen gid ol hôd kendü milkinde gezer,</p>
 <p><small>1016.</small> Aslan avı dilküler işi degül, Her felek burcuñ yüzi taşı degül</p>
<h3> ÂMEDEN-İ BAT PÎŞ-İ HÜDHÜD, VE &#8216;ÖZR ÂVERDENEŞ </h3> 
 <p><small>1017.</small> Geldi kaz ortalarına key arı, Kim hemîşe su içindedür yiri</p>
 <p><small>1018.</small> Kim benüm arılıgum peydâ-durur, Guslgâhum dünyada deryâ-durur</p>
 <p><small>1019.</small> Zâd u rûzumuz bizüm suda-durur, Kim deñiz gögsümüze degin gelür</p>
 <p><small>1020.</small> Biz susuz bir lahza sabr idemezüz, Anuñ-ıçun bir yaña gidemezüz</p>
 <p><small>1021.</small> Kuşlaruñ ben zâhidiyem dünyada, Suyı zâhidler çok işe ilede</p>
 <p><small>1022.</small> Günde yüz biñ guslı artuk eylerem, Yüz biñ azdur ben dahı çok iderem</p>
 <p><small>1023.</small> Geçerem yüz biñ deñiz gibi göli, Kim etegüme anuñ degmez öli</p>
 <p><small>1024.</small> Çün benüm añladugum bir sır-durur, Deñiz-ile yazı baña bir-durur</p>
 <p><small>1025.</small> Geh velî gibi havâda uçaram, Geh deñizleri gemisüz geçerem</p>
 <p><small>1026.</small> Ben bu zühd ü arılıg-ıla kaçan, Olmayam müzdi yazugından seçen</p>
 <p><small>1027.</small> Zâhid ol-durur ki tapu üstine, Döşeye seccâdesin su üstine</p>
 <p><small>1028.</small> Şehd susuz baña bir agu-durur, Baña su göster ki cânum su-durur</p>
 <p><small>1029.</small> Kaz kaçan sîmurg-ıla dözebile, Kaza ol yig kim suda yüzebile</p>
 <p><small>1030.</small> Tañrı bizi yurdumuzdan ırmasun, Bir nefes sudan bizi ayırmasun</p>
 <p><small>1031.</small> Kuruda tavuk gibi hôd gezerem, İlla deñize düşiçek yüzerem</p>
 <p><small>1032.</small> Bu çemen Gülşehri'nüñ bostânıdur, Tavuk u kaz yavrusı destânıdur</p>
<h3> DÂSTÂN-I MURG-I HÂNEGÎ, VE BEÇÇEGÂN-I BAT </h3> 
 <p><small>1033.</small> Tañrı adın añmadan söylemegil, Sözüñi ansuz beyân eylemegil</p>
 <p><small>1034.</small> Söz-durur cânuñ çıragın ışıdan, Sözden artuk ne kalısar kişiden</p>
 <p><small>1035.</small> Bir zamânda kim gül açılmış idi, Bülbül anı görmege gelmiş idi</p>
 <p><small>1036.</small> Bir kişi kodı biş altı hurdasın, Tavug altına vü kaz yumurdasın</p>
 <p><small>1037.</small> Yavrılar çıkdukda tavuk sevinür, Yavrıları kendü yavrısın sanur</p>
 <p><small>1038.</small> Eydür işbu yavrılaruma benüm, Günde yüz bin kez fedâ olsun cânum</p>
 <p><small>1039.</small> Dâm içinde zevki yokdur dânenüñ, Yavrıdan artuk nesi var annenüñ,</p>
 <p><small>1040.</small> Yavrıma her kim yavuz sanur-ısa, Yâ bulara söyleyüp dinür-ise</p>
 <p><small>1041.</small> Kanad-ıla yüzere anı uram, Kaynagum-ıla gözini çıkaram</p>
 <p><small>1042.</small> Hâsa binüm yavrılarum kim kişi, Görmedi bunlara beñzer bir kuşı</p>
 <p><small>1043.</small> Böyle gökçek yavrılar kim bende var, İy Müsülmânlar bir eydüñ kanda var</p>
 <p><small>1044.</small> Ana diler-ise cânın sakına, Yavrıya gelen aña karşı döne</p>
 <p><small>1045.</small> Başumı yavrılar içün terk idem, Kimse dutaram dir-ise ben n'idem</p>
 <p><small>1046.</small> Köy çemenlerinde yorurlar-ıdı, Yavrılarıyçun tavuk ırlar-ıdı</p>
 <p><small>1047.</small> Yavrılaruñ ileyinçe oynayu, Gör ne zîbâ yavrılarum var diyü</p>
 <p><small>1048.</small> Köyden ırak düşüben gider-iken, Yavrılarını tavuk güder-iken</p>
 <p><small>1049.</small> Bir deñizüñ kırañına irdiler, Yavrılar çüst ol deñize girdiler</p>
 <p><small>1050.</small> Yüzmegüñ sâzını düzerler idi, Deñizüñ içinde yüzerler idi</p>
 <p><small>1051.</small> Ol deñiz kim mevci çok olur-ıdı, Buñlaruñ sînesine gelür-idi</p>
 <p><small>1052.</small> Ana yavlak &#8216;âm yavrı hâŝ-ıdı, Deñizüñ içinde bir gavvâs-ıdı</p>
 <p><small>1053.</small> Çün deñiz yavrılaruñ yiri olur, Ana deñizüñ kırañında kalur</p>
 <p><small>1054.</small> Çün tavuk deñiz kırañından görür, Yavrılarını deñizde çagırur</p>
 <p><small>1055.</small> Kim i yavrılar bu yüzmek sâzını, Kimden ögrendüñüz eydüñ râzını</p>
 <p><small>1056.</small> Aslumuzda yüziçi kim var-ıdı, Yâ su-y-ıla kankı biri yâr-ıdı</p>
 <p><small>1057.</small> Kim deñize yavrılarum gireler, Yüziçiler gibi sîne uralar</p>
 <p><small>1058.</small> Ana çün korkar suya girmeklige, Su içinde bir nefes durmaklıga</p>
 <p><small>1059.</small> Yavrılar deñizde gezdügi &#8216;acab, Deñizüñ içinde yüzdügi &#8216;acab</p>
 <p><small>1060.</small> Bu meger âhir zamân fi&#8216;li ola, Kim ana bilmedügin yavrı bile</p>
 <p><small>1061.</small> Anañuz deñizi ırakdan görür, Korkusından ödi sıdmaga varur</p>
 <p><small>1062.</small> Anasından yavrısı hâs oldugı, Deñizüñ içinde gavvâs oldugı</p>
 <p><small>1063.</small> Tañrı'nuñ kudretlerindendür meger, Girü baña yavrılar vire haber</p>
 <p><small>1064.</small> Yavrılar eydür bunı biz bilmezüz, Bu işi biz ögrenüben kılmazuz</p>
 <p><small>1065.</small> Evden işbu araya geliçegin, Hamle işbu deñize kılıçagın</p>
 <p><small>1066.</small> Çün var-ıdı aslumuzda bu hüner, Bize dahı hâsıl oldı bu güher</p>
 <p><small>1067.</small> Aslumuz çekdi bizi bu oyuna, Kim semender odda kaçan köyüne</p>
 <p><small>1068.</small> Aslumuzdan olmasaydı bu güher, Bizde kaçan ola-y-ıdı bu hüner</p>
 <p><small>1069.</small> Yüzmek ögrenmek bu iş katı-durur, İlla bizde bu hüner zâtî-durur</p>
 <p><small>1070.</small> Anamuz yavrısını ne ustaya, Virdi kim yüzmege ögrenüñ diye</p>
 <p><small>1071.</small> Bizde bu iş kim suda añlanuruz, Anamuzdan hâsıl oldı sanuruz</p>
 <p><small>1072.</small> Çünki sen bu işde kem sermâyesin, Bes bize ana degülsin dâyesin</p>
 <p><small>1073.</small> Senden ilerü meger kim var-ıdı, Bir anamuz kim bize gam-hwâr-ıdı</p>
 <p><small>1074.</small> Ol bize bu sâzı ögretmiş ola, Yavrı ana pîşesin dutmış ola</p>
 <p><small>1075.</small> Bu hüner bize ol anadan idi, Mustafâ el-aslu lâ-yuhšî didi</p>
 <p><small>1076.</small> Biz dahı seni ana sanur-ıduk, Anamuzlıguña inanur-ıduk</p>
 <p><small>1077.</small> Çün deñize girmedüñ bizüm-ile, Deñizüñ içinde yüzmedüñ bile</p>
 <p><small>1078.</small> Añladuk kim sen degülsin anamuz, Ayruk anadan degüpdür dânemüz</p>
 <p><small>1079.</small> Senüñ-ile bâg u sahrâda hoşuz, Anuñ-ıla mevc ü deryâda hoşuz</p>
 <p><small>1080.</small> Cânumuz ma&#8216;nî deñizin çün görür, Deñize kaz yavrısı gibi girür</p>
 <p><small>1081.</small> Ten ki cân-ıla tavuk gibi gezer, Ol deñizde girüben kaçan yüzer</p>
 <p><small>1082.</small> Çün ölüm gele vü ma&#8216;nî deñizin, Câna eyle &#8216;arz ideler añsuzın</p>
 <p><small>1083.</small> Cân çün ol deñize kaz gibi tala, Ten tavuk gibi kırañında kala</p>
 <p><small>1084.</small> Ne arıdan göñli fersûde ola, Ne arusuzlıkdan âlûde ola</p>
 <p><small>1085.</small> Canda ne gülşenlerüñ rengi kala, Ne dahı külhanlaruñ tengi kala</p>
 <p><small>1086.</small> Şahsı İblis ilte gümrâh kılmaga, Şahs îmândan vara ayrılmaga</p>
 <p><small>1087.</small> Nâgeh irer bir velînüñ katına, Yâ bir ulu fâzıluñ isbâtına</p>
 <p><small>1088.</small> Âh ide ol şahs tevbeye gele, Kim yüz İblîs ol uda hayrân kala</p>
 <p><small>1089.</small> Tevbe odı ile göñlini yaka, Kim aña şeytân key ırakdan baka</p>
 <p><small>1090.</small> Dîn deñizinüñ içinde cân yüzer, Deñizüñ şeytân kırañında gezer</p>
 <p><small>1091.</small> Ol suya kim bu yüziçilik kılur, Giriçek İblîs anda bogılur,</p>
 <p><small>1092.</small> Mü'mîn ol deñize kim sîne ura, Zehre yok kim İblis ol bahra gire</p>
 <p><small>1093.</small> Mü'min ol kaz yavrısı gibi yüzer, Deñizüñ dört yanını şeytân gezer</p>
 <p><small>1094.</small> Ol tavuk gibi yörede kim girü, Çagıra ol mü&#8217;mine kim gel berü</p>
 <p><small>1095.</small> Mü'min eydür gerçi kim uymış ıdum, Saña illâ aslumı duymış-ıdum</p>
 <p><small>1096.</small> Çün ben asluma kavuşdum iy denî, Sen kaçan yoldan iledesin beni</p>
 <p><small>1097.</small> Her ne kim senden yıkılmaklık kopar, Tevbe bir demde anı girü yapar</p>
 <p><small>1098.</small> Degme bir hôş dâsitân kim eylerüz, Sözi Gülşehrî diliyle söylerüz</p>
 <p><small>1099.</small> Tañrı zikrin sıdk-ıla yâd iderüz, Mustafâ'nuñ cânını şâd iderüz</p>
<h3> CEVÂB DÂDEN-İ HÜDHÜD, BAT-RÂ </h3> 
 <p><small>1100.</small> Hüdhüd eydür zühd-ile ögünmegil, Hırs atına bunça üküş binmegil</p>
 <p><small>1101.</small> Su yüzi yunmaduga ola eyü, Sen yüzi yunmadug-ısañ iste su</p>
 <p><small>1102.</small> Şâd-ısañ olmayasın kaygu-y-ıla, Arısuz-ısañ yunasın su-y-ıla</p>
 <p><small>1103.</small> Su yüzine yazar-ısañ yüz hisâb, Bir sa&#8216;atda kamusı ola harâb</p>
 <p><small>1104.</small> Hırsuñ ardınça yüzersin sen suda, Kim nehengi seni bilmeyüp yuda</p>
 <p><small>1105.</small> Kim cünüb olmaz-ısa guslı n'ider, Arısuzlar suda her gün gusl ider</p>
 <p><small>1106.</small> Deñizüñ dibinde gevher pâk ola, Deñiz üstinde yüzen hâşâk ola</p>
 <p><small>1107.</small> Yüziçidür gevher isteyü gezen, Çörçöp olur deñiz üstinde yüzen</p>
 <p><small>1108.</small> Yazmaya su üstine nakşı kişi, Suya tekye uranuñ yildür işi</p>
 <p><small>1109.</small> Ez-kader vardur tenüñde hôd temiz, İlla hırsuñ bî-nihâyet iy &#8216;azîz</p>
 <p><small>1110.</small> Biz seni da&#8216;vet kıluruz ter söze, Kuru zühdi ne satarsın sen bize</p>
 <p><small>1111.</small> &#8216;Âlimüñ uyhusı bî-&#8216;illet-durur, Câhilüñ zühdi kamu zillet-durur</p>
 <p><small>1112.</small> Zâhid ol degül ki hırsını kovar, Âhiret terk eyleyüp dünyâ sever</p>
 <p><small>1113.</small> Zâhid ol durur ki tapu üstine, Bıraga seccâdesin su üstine</p>
 <p><small>1114.</small> Zâhid ol-durur ki dünyâ terkini, Kıla vü cennâta ura berkini</p>
 <p><small>1115.</small> Sen bu kamu hırs-ıla irmeyesin, Menzile vü bu yola girmeyesin</p>
 <p><small>1116.</small> Diler-iseñ kim bu yola gidesin, Şehvet ü hırsı meger terk idesin</p>
 <p><small>1117.</small> Sanmayasın dôst her bir düşmeni, Kim bu yoluñ ol ikidür rehzeni</p>
 <p><small>1118.</small> Her kim ol su üstine bünyâd ura, Gör kim ol bünyâdı ne muhkem dura</p>
 <p><small>1119.</small> Kaz delim laf ura kim benem arı, İlla Gülşehrî alurdı gevheri</p>
<h3> ÂMEDEN-İ ŞÂHBÂZ PÎŞ-İ HÜDHÜD, VE &#8216;ÖZR ÂVERDENEŞ </h3> 
 <p><small>1120.</small> Geldi şahbâz ortaya sultân gibi, Dökdi yüz biñ gevheri bir kân gibi</p>
 <p><small>1121.</small> Kim benüm sultân bilegidür yirüm, Her ne kim göñlüm dilegidür yirüm</p>
 <p><small>1122.</small> Gözümi dikdüm ki göñlüm yahmaya, Şâh yüzinden artugına bakmaya</p>
 <p><small>1123.</small> Girü kendüm dutaram kendü avum, Şöyle kim işitmiş olasın çavum</p>
 <p><small>1124.</small> Kimsenüñ avladugın hôd yimezem, Siz getürüñ ben yiyeyim dimezem</p>
 <p><small>1125.</small> Anda kim her şâha sultân diyeler, Yüz kişi ben avladugum yiyeler</p>
 <p><small>1126.</small> Baña şeh yârı diyeler kamusı, Ben kazanduġum yiyeler kamusı</p>
 <p><small>1127.</small> Kamu kuşlaruñ güzîni ben olam, Pâdişâhlar hem-nişîni ben olam</p>
 <p><small>1128.</small> Kûh-ı Kâf'uñ kuşına kanda yitem, Beni koñ kim dagda keklikler dutam</p>
 <p><small>1129.</small> Ben yiyicek kaz yüreginden ciger, Karga ilte sizi sîmurga meger</p>
 <p><small>1130.</small> Kibr ider-idi dükeli kuşlara, Sîne gösterür-idi serkeşlere</p>
 <p><small>1131.</small> Ger baña çün pâdişâh hemdem-durur, Şeh huzûrında baña ne kem-durur</p>
 <p><small>1132.</small> Geh yöriyem Husrev ü Hakan-ıla, Geh gezem Dârâ vü Nûşirvân-ıla</p>
 <p><small>1133.</small> Kâh Süleymân&#8217;uñ kolına konaram, Kâhi İskender bilegin binerem</p>
 <p><small>1134.</small> Ol zamân kim şâh Keykâvûs-ıdı, Pehlevân Gurgîn u Kiyû vü Tûs-ıdı</p>
 <p><small>1135.</small> Er adıyla dünyada diri yörür, Yohsa ayruk er hemân cânın sürür</p>
 <p><small>1136.</small> Anda ki her ada tahsîn diyeler, Baña ol defterde şâhin diyeler</p>
 <p><small>1137.</small> Kuşlar'uñ ben Rüstem'iyem dünyada, Rüstem avın avlamadan bes n&#8217;ide</p>
 <p><small>1138.</small> Dünyada hôd pehlevânlar çok-durur, İlla Rüstem ad-ıla ayruk-durur</p>
 <p><small>1139.</small> Ad-ıla diri kalısar âdemî, Kim duta Gülşehrî gibi &#8216;âlemi</p>
 <p><small>1140.</small> Kûh-ı Kâf'a gitmeye &#8216;âkil kişi, Hüdhüde ma&#8216;lûm ola şahbâz işi</p>
 <p><small>1141.</small> Bu gülistân kim cihân bostânıdur, Rüstem ü ol pehlevân destânıdur</p>
<h3> DÂSTÂN-I RÜSTEM VE GORD </h3> 
 <p><small>1142.</small> Bir gice kim çarh seyr ider-idi, Rüstem-i dâstân meger gezer idi</p>
 <p><small>1143.</small> Bir ere yolda sataşdı kim gelür, Varmaga bir kal&#8216;anuñ &#8216;azmin kılur</p>
 <p><small>1144.</small> Mıhlar eylenmiş demürden key ulu, Baglamış at terküsine ol delü</p>
 <p><small>1145.</small> Eyle gider kim sabâ yitmez aña, Gürlemeginden felek kalmış taña</p>
 <p><small>1146.</small> İrdi Rüstem katına virdi selâm, Gördi Rüstem kim bu er-durur tamâm</p>
 <p><small>1147.</small> Çün selâmınuñ &#8216;aleykini alur, Hink-i Rüstem rahşına yakın gelür</p>
 <p><small>1148.</small> Rüstem eydür kançaru iy nâmdâr, &#8216;Azmüñe lâyık bulınur mı şikâr</p>
 <p><small>1149.</small> Eydür işbu kal&#8216;ada yüz cân gibi, Elli at var bir gül-i handân gibi</p>
 <p><small>1150.</small> Gel varalum kamusını alalum, Gelelüm yüz dürlü &#8216;işret kılalum</p>
 <p><small>1151.</small> Añlamadukdur ki bu Rüstem-durur, Pehlevân-ı cümle-i &#8216;âlem-durur</p>
 <p><small>1152.</small> Rüstem eydür ne çıkalum kal&#8216;aya, Çıkmayınça vardugumuz bes neye</p>
 <p><small>1153.</small> Eydür işbu mıhları geçürevüz, Burca çıkup atları göçürevüz</p>
 <p><small>1154.</small> Rüstem eydür turayım bir varayım, Nite çıkar kal&#8216;aya bir göreyim</p>
 <p><small>1155.</small> İkkisi burcuñ dibine irdiler, Kal&#8216;anuñ yüksekligini gördiler</p>
 <p><small>1156.</small> Ol kişi ol mıhları şeşdi kamu, Mıhlar ileylerine düşdi kamu</p>
 <p><small>1157.</small> Kim çıkavuz atları indürevüz, Kimi diler-isevüz bindürevüz</p>
 <p><small>1158.</small> Virdi birsin Rüstem'e kim burca ur, İşbu mıhları vü taşlara geçür</p>
 <p><small>1159.</small> Rüstem eydür mîh taşa kaçan geçe, İşüñ işbu-y-ısa pes çıkduk hiçe</p>
 <p><small>1160.</small> Eydür er degül misin getür berü, &#8216;Avrat-ısañ gelme zinhâr ilerü</p>
 <p><small>1161.</small> Aldı mîhı eyle geçürdi taşa, Kim yaga mıh eyle batmaya haşâ</p>
 <p><small>1162.</small> Ayasını mıh depesine urur, Mîhı burcuñ daşlarına geçürür</p>
 <p><small>1163.</small> Rüstem eydür zîhi kim er bu-y-ımış, Buña beñzer er girü kendü-y-imiş</p>
 <p><small>1164.</small> Dek benüm dünyâda adum var-ımış, Yohsa bu benden delim yig er-imiş</p>
 <p><small>1165.</small> Dek durayım bâri beni bilmesün, Tâ ki öldürmege kasdum kılmasun</p>
 <p><small>1166.</small> Kendüzini kimse nite bildüre, Buña kim bir şapla-y-ıla öldüre</p>
 <p><small>1167.</small> Ben bunuñ gibi ere hîç irmedüm, Mîhı taşa geçüreni görmedüm</p>
 <p><small>1168.</small> Ol kişi kim Rüstem andan eymenür, Rüstem'i ol dahı bir herîf sanur</p>
 <p><small>1169.</small> Mîhları biribirinden yokaru, Çün geçürdi küngüreye irürü</p>
 <p><small>1170.</small> Çıkdı kal&#8216;a üstine sultân gibi, Yörüdi içinde bir pasvân gibi</p>
 <p><small>1171.</small> Vardı ol elli atı aldı girü, Atlar-ıla kıraña geldi girü</p>
 <p><small>1172.</small> Aldı bir top gibi bir atı ele, Atdı Rüstem'den yaña kim dut hele</p>
 <p><small>1173.</small> Rüstem altından ol atuñ savılur, At dokınur yire hurd u hâm olur</p>
 <p><small>1174.</small> Ol kişi kal&#8216;adan iner kakıyu, Rüstem&#8217;e hey er degül misin diyü</p>
 <p><small>1175.</small> N&#8217;oldı bir atı tez aya dutmaga, Şol kadar &#8216;âlemde erlik itmege</p>
 <p><small>1176.</small> Rüstem eydür hây delü misin nite, Kimse kal&#8216;adan tez aya at duta</p>
 <p><small>1177.</small> Eydür iy miskîn senüñ gibi kişi, Dutmaya zîra degül-durur işi</p>
 <p><small>1178.</small> Yohsa kişi olur-ısa kim ata, Kişi var kim pîli tez aya duta</p>
 <p><small>1179.</small> Rüstem eydür ben çıkıp atsam atı, Sen tez aya dutmayasın key katı</p>
 <p><small>1180.</small> Eydür at n&#8217;olur ki biñ batman daşı, Atar-ısañ dutmaga vardur kişi</p>
 <p><small>1181.</small> Çıktı Rüstem ki bu ahvâlı duya, Ol basacaklara basup kal&#8216;aya</p>
 <p><small>1182.</small> Çigni-y-ile kuvvet idüp key katı, Atdı kal&#8216;adan aşaga bir atı</p>
 <p><small>1183.</small> Ol kişi bir top gibi dutdı anı, Kodı arkuncak yire ol tevseni</p>
 <p><small>1184.</small> Bir dahı atar anı dahı dutar, Aşaga kor birbirisine çatar</p>
 <p><small>1185.</small> Bir dahı atar anı dahı dutup, Yire kor kendü gücine key yitüp,</p>
 <p><small>1186.</small> Kırk dokuz atı dükelçügin dutar, Kamusını biribirine çatar</p>
 <p><small>1187.</small> Rüstem'e eydür in imdi gidelüm, Çünki alduk atları pes n&#8217;idelüm</p>
 <p><small>1188.</small> Rüstem andan yüz belâ-y-ıla iner, Kal&#8216;a üstinden yir üstine konar</p>
 <p><small>1189.</small> Ol kişi eydür gel imdi gidelüm, Kimini sürlüm kimini yidelüm</p>
 <p><small>1190.</small> Kim bu pîşe Rüstem'üñdür zînhâr, Olmaya kim nâgehân ol nâmdâr</p>
 <p><small>1191.</small> Üstümüzi ura atları ala, Bize dahı ne diler-ise kıla</p>
 <p><small>1192.</small> Rüstem eydür hîç anı görmiş misin, Tapusına Rüstem'üñ irmiş misin</p>
 <p><small>1193.</small> Kim sen andan bunça kılursın hazer, Zahmı dokınmış-durur saña meger</p>
 <p><small>1194.</small> Sınamaduk kişiden korkar mısın, Yohsa sen andan key alu er misin</p>
 <p><small>1195.</small> Eydür anı görmedüm-ise ne var, Kendü adından âhir bellüdür er</p>
 <p><small>1196.</small> Çün cihânda Rüstem-i destân didüñ, Daha ne kaldı ili koyup gidüñ</p>
 <p><small>1197.</small> Ol suda kim Rüstem ata atlana, Bellüdür kim gürzine kim katlana</p>
 <p><small>1198.</small> Sür yöriyelüm ki nâgâh irmeye, Dest ü bâzûsın bize göstermeye</p>
 <p><small>1199.</small> Bir tapança urur-ısa ol bize, Boynumuzı süksünümüzden üze</p>
 <p><small>1200.</small> Korkudan ol atları sürer-iken, Ayaġ altından yiri dürer-iken</p>
 <p><small>1201.</small> Rüstem-i dâstân çıkardı gürzini, Güç-ile bir arkara urdı anı</p>
 <p><small>1202.</small> Kim anı öldürüp atları ala, Dünyadan anuñ vücudın kem kıla</p>
 <p><small>1203.</small> Ol buña eydür ne oynarsın yöri, Rüstem-i destândan atları koru</p>
 <p><small>1204.</small> Gider iken bir dahı urur girü, Eydür oynı ko sür atı ilerü</p>
 <p><small>1205.</small> Bir dahı urur ko oynı dur girü, Sür birez yolı iltelüm ilerü</p>
 <p><small>1206.</small> Yohsa şimdi Rüstem-i dâstân gelür, Öldürür bizi vü atları alur</p>
 <p><small>1207.</small> Oyn ide el ard-ıla bir kez kakar, Rüstem&#8217;i atdan yir üstine yıkar</p>
 <p><small>1208.</small> Kahkaha-y-ıla güler kim sen beni, Üç kez urduñ ben götürdüm oyını</p>
 <p><small>1209.</small> Sen benüm oynum nite götürmedüñ, Aktarılduñ atda berk oturmaduñ</p>
 <p><small>1210.</small> Rüstem eydür kâsıdın düşdüm yire, Kim bu oynumuz saña lezzet vire</p>
 <p><small>1211.</small> Eydür imdi tîz yöri kim görmeye, Rüstem âsârumuza hîç irmeye</p>
 <p><small>1212.</small> Bindi Rüstem hoş giderler söyleyü, Dek bize sataşmaya Rüstem diyü</p>
 <p><small>1213.</small> Rüstem eydür bir taga ursa-y-ıdum, Gürzüm ü zahmını gösterse-y-idüm</p>
 <p><small>1214.</small> Tag anuñ altında hurd ola-y-ıdı, Buña bir zerre belürse ne-y-idi</p>
 <p><small>1215.</small> Bir adıyla devleti yokdur bunuñ, Yohsa tagdan güçi artukdur bunuñ</p>
 <p><small>1216.</small> Ol Nerimân'ı bir oglançuk sıya, Sâm anuñ bir muştına katlanmaya</p>
 <p><small>1217.</small> Bilür olır-ısa kim ben Rüstem'em, Kendüzinden erlik içinde kemem</p>
 <p><small>1218.</small> Dizi üstinden elini kaldura, Bir tapança-y-ıla beni öldüre</p>
 <p><small>1219.</small> Kendüzinden kemligümi çün duya, Ol beni öldürmedin kaçan koya</p>
 <p><small>1220.</small> Güç-ile bunuñ-ıla çün çıkmadum, Gürz ile atdan aşaga yıkmadum</p>
 <p><small>1221.</small> Bâri bir dâstân-ı hîlet kılayım, Girü kalayın ileyin alayın</p>
 <p><small>1222.</small> Na&#8216;ra urayın ilerü geleyin, Bir bu benden niçe korkar bileyin</p>
 <p><small>1223.</small> Rüstem'em diyü hurûş eyleyeyim, Deñize beñzeyü cûş eyleyeyim</p>
 <p><small>1224.</small> Göreyin bu pehlevânı kim n&#8217;ider, Niçe durur yâ nite koyup gider</p>
 <p><small>1225.</small> Eydür iy kardaş sen işbu atları, Süredur yidürüp işbu otları</p>
 <p><small>1226.</small> Ben girü bir bâziyâne kılayım, Ol takâzâdan ferâgât bulayım</p>
 <p><small>1227.</small> Eydür imdi geçmegil tîz gel girü, Olmaya kim Rüstem ola ilerü</p>
 <p><small>1228.</small> Çıkıcak güymeyiserem ben saña, Yaluñuz kalıp kakımagıl baña</p>
 <p><small>1229.</small> Rüstem eydür ne işüm var irmedin, Eydür imdi tîzirek eş durmadın</p>
 <p><small>1230.</small> Rüstem andan çün birez girü kalur, Bir tag ardından ileyini alur</p>
 <p><small>1231.</small> Na&#8216;ra urur añsuzın aslan gibi, Gürzi elinde tamâm evran gibi</p>
 <p><small>1232.</small> Kim ne kişidür bu atları süren, İli beyle ürküdüp yolın uran</p>
 <p><small>1233.</small> Rüstem&#8217;üñdür bu il ü Rüstem benem, Tâc u taht u Yezdecerd ü Cem benem</p>
 <p><small>1234.</small> Pâdişâh niçe ki Keykâvus ola, Kim ola Kisrâ ki bu ile gele</p>
 <p><small>1235.</small> Bu hevâ Dârâ yüregin tagladı, Bunda Keyhusrev niçe kan agladı</p>
 <p><small>1236.</small> Tûs-ısa boynın dibinden üzeyim, Key-ise başı derisin yüzeyim</p>
 <p><small>1237.</small> Ben Siyâvuş&#8217;dan ili aldum direm, Bîjen ü Berzîn'i öldürdüm direm</p>
 <p><small>1238.</small> Bu ile gelür-ise Afrâsiyâb, Yüregi kan tola vü bagrı kebâb</p>
 <p><small>1239.</small> Benem ol Rüstem cihânda nâmdâr, Kim bir okumdan öle İsfendiyâr</p>
 <p><small>1240.</small> Çün musâfâ girmişem Surhâb-ıla, Çok neberd eylemişem Sührâb-ıla</p>
 <p><small>1241.</small> Pâdişahlık bende çün bî-bâk ola, Kullarum Cemşîd ile Dahhâk ola</p>
 <p><small>1242.</small> Çün Ferîdûn mülkin almaga kıyam, Gürz-ile Güstâşb kalkanın sıyam</p>
 <p><small>1243.</small> Güstehem kılımadı bu ilde şûr, Gûra girdi Behmen ü Behrâm-ı gûr</p>
 <p><small>1244.</small> Kerrenây u kûs çün kıla gırîv, Mat ola Gûderz ü mecrûh ola Gîv</p>
 <p><small>1245.</small> Çün Ferâmihr-ile Ferhâd irişe, Rüstem anlaruñ-ıla hôş barışa</p>
 <p><small>1246.</small> Kim kıla ihlâs-ıla yarı bula, Anı kim ben kıldum esbi dîv ola</p>
 <p><small>1247.</small> Husrev ü Fagfûr u Hâkân&#8217;ı dutam, Kayser ü Nûşirivân'dan oyn utam</p>
 <p><small>1248.</small> Anda kim Güştâsb u Gurgîn'i dutam, Keykubâd-ıla Keyûmers'i utam</p>
 <p><small>1249.</small> Şîr bu peygûlda bî-zûr ola, Mâr bunda gelür-ise mûr ola</p>
 <p><small>1250.</small> Çün Nerîmân bu ile gelimedi, Sâm bu ili gelüben alımadı</p>
 <p><small>1251.</small> Bu ne cânsuz kişidür ile gelen, İl içinde atları yola süren</p>
 <p><small>1252.</small> İhtiyâr-ıla meger kim gelmedi, Rüstem'üñ-idügin ili bilmedi</p>
 <p><small>1253.</small> Rüstem-idügüm aña çün bildürem, Vallah atam Zâl-ısa kim öldürem</p>
 <p><small>1254.</small> Ol el ardıyla beni bir kez kakan, Rüstem'i atdan yir üstine yıkan</p>
 <p><small>1255.</small> Çün bunuñ adını işidür kaçar, Korkısından karnı dahı kan geçer</p>
 <p><small>1256.</small> Çün bunuñ korkusı öginde biter, Atları yirinde kor yirler yiter</p>
 <p><small>1257.</small> Rüstem eydür bes bu erlik ad-ımış, Er adı dilüñ içinde dad-ımış</p>
 <p><small>1258.</small> Ol kim erlikde yiñer-idi beni, Gör kim adum nite kaçurdı anı</p>
 <p><small>1259.</small> Ad-ıla çün ben bu rızkı yiyeyüm, Kim yig-idi güçde benden diyeyüm</p>
 <p><small>1260.</small> Ad-ıla işler-imiş kişi işi, Bir pula degmez-imiş adsuz kişi</p>
 <p><small>1261.</small> Şimdiye degin anuñçun dünyada, Bir işi bellü degüldür kim n&#8217;ide</p>
 <p><small>1262.</small> Şimdiden girü dahı ne kılısar, Yâ anı hôd dünyada kim biliser</p>
 <p><small>1263.</small> Bir vilâyet dünyada dutamadı, Müdde&#8216;îden bir oyın utamadı</p>
 <p><small>1264.</small> Ol ne kuvvetdür kim iller yıkmaya, Şimdiye degin hiç adı çıkmaya</p>
 <p><small>1265.</small> Kuvvet içinde delim benden geçer, N&#8217;ideyim çün adum işidüp kaçar</p>
 <p><small>1266.</small> Çün kim ol kaçdı bir eydüñ n&#8217;ideyim, İstemeye kankı yaña gideyim</p>
 <p><small>1267.</small> Adını añlamadum kim ögevem, Künyetini bilmezem kim sögevem</p>
 <p><small>1268.</small> Her kim ol ögmeklige lâyık degül, İlde hem sögmeklige lâyık degül</p>
 <p><small>1269.</small> Kişi gerek kim bilüben ögesin, Bilmedügüñ kişiye ne sögesin</p>
 <p><small>1270.</small> Az kadar künyetlü ermişse-y-idi, Yâ birez hôş baht dermişse-y-idi</p>
 <p><small>1271.</small> Ol güciyle &#8216;âlemi uta-y-ıdı, Yidi iklîmi kamu duta-y-ıdı</p>
 <p><small>1272.</small> İlla erde ad-ıla devlet gerek, Sōfiye hem bir ser ü selbet gerek</p>
 <p><small>1273.</small> Mâlı yoga dimezem kim er degül, Adı yok kişi cihânda var degül</p>
 <p><small>1274.</small> Ad-ıla bitürür imiş er işi, Yok hisâbına-y-ımış adsuz kişi</p>
 <p><small>1275.</small> Tañrı kavlı şunça gücüñ var senüñ, Ne kaçarsın bir gör âhir düşmenüñ</p>
 <p><small>1276.</small> Yig-ise senden koyuban kaçasın, Alu olur-ısa kanın içesin</p>
 <p><small>1277.</small> Ol kaçıçak Rüstem atları sürer, Bir nefesde kendü mülkine irer</p>
 <p><small>1278.</small> Erlig-ile ol atı hâsıl kılur, Ad-ıla bu kamu adları alur</p>
 <p><small>1279.</small> Rüstem-i destân gibi da&#8216;vî kılur, Güci yok Gülşehri&#8216;nüñ adı olur</p>
 <p><small>1280.</small> Bunça altun ma&#8216;deni bulınmadı, Bu demür kânı yavukılınmadı</p>
 <p><small>1281.</small> Çünki ben oldum demür kânında bay, Gizlü altun kânlarını yoga say</p>
 <p><small>1282.</small> Kânum altun kânı-y-ısa bir görüñ, Kim olam &#8216;âlemde bir adum soruñ</p>
 <p><small>1283.</small> &#8216;Âlemi çün kim benüm adum duta, Müdde&#8216;înüñ kuvveti kaçan yite</p>
 <p><small>1284.</small> Kim benüm âvâzumı penhân kıla, Yâ benüm ile bu meydâna gele</p>
 <p><small>1285.</small> Ben ki her şahs iltifâtın kılmazam, Kim idügin müdde&#8216;üm hôd bilmezem</p>
 <p><small>1286.</small> Bilinür kişimise öge-y-idüm, Müdde&#8216;üm bellümise söge-y-i-düm</p>
 <p><small>1287.</small> Añlamadugum eri ne ögeyim, Bilmedügüm kişiye ne sögeyim</p>
 <p><small>1288.</small> Bellülerüñ azlarını çoga say, Bilmedügüñ kişileri yoga say</p>
 <p><small>1289.</small> Ben ki cüz bir gün cihâna gelmedüm, Addan artuk anda nesne bulmadum</p>
 <p><small>1290.</small> İrmedügüm eri ben hôd dañladum, İlla tasnîfinden anı añladum</p>
 <p><small>1291.</small> Billah ol giden cihandan er midi, Kim ben anı bilmedüm kim var mıdı</p>
 <p><small>1292.</small> Ben gidem hôd dünyadan &#8216;ömri süre, İlla gelen adum işidüp tura</p>
 <p><small>1293.</small> Gevheri sarrâf erenler satsa yig, &#8216;Âlemi Gülşehri adı dutsa yig</p>
 <p><small>1294.</small> Âferin bir Tañrı'nuñ ihsânına, Rahmet-i Hak Mustafâ'nuñ cânına</p>
 <p><small>1295.</small> Kûh-ı Kâf'a gitmeye &#8216;âkil kişi, Hüdhüde ma&#8216;lûm ola şahbâz işi</p>
<h3> CEVÂB DÂDEN-İ HÜDHÜD, ŞAHBÂZ-RÂ </h3> 
 <p><small>1296.</small> Hüdhüd eydür kendüzüñi görmegil, Zulm-ıla mazlûm boynın urmagıl</p>
 <p><small>1297.</small> Dehr şâdîsi dükeli gam-durur, Dünya şâhı bir gedâydan kem-durur</p>
 <p><small>1298.</small> Padişâhlık iy birâder câvidân, Dünyada sîmurga yaraşur hemân</p>
 <p><small>1299.</small> Padişâh oldur ki sultân yarada, Ten döride halka vü cân yârada</p>
 <p><small>1300.</small> Niçe câh-ı menzilet isteyesin, Başuñı şeh çignine yastayasın</p>
 <p><small>1301.</small> Yokaru aşaga oturdum dime, Bize bir hörgüçi götürdüm dime</p>
 <p><small>1302.</small> Çün yazarlar iy Muhammed ümmeti, Kulhuvallah'dan yokaru Tebbet'i</p>
 <p><small>1303.</small> Sen birez yokaru oturmag-ıla, Yâ bir ulu mansıba irmeg-ile</p>
 <p><small>1304.</small> Kendüzüñ görme ki bu sırrı duyan, Olmaz illâ mansıb u câhı koyan</p>
 <p><small>1305.</small> Kendü nefsinden kişi ölü gerek, Hikmet-ile sînesi tolu gerek</p>
 <p><small>1306.</small> Yohsa yokaru oturmak ne kıla, Şahsa çün bir gâfil ü nâdân ola</p>
 <p><small>1307.</small> Ayruguñ kaygusına şâd olmagıl, Kul-ısañ sultân-ı bî-dâd olmagıl</p>
 <p><small>1308.</small> Anda kim sîmurguñ işi dâd ola, Kamu sultânlar gerek kim kul ola</p>
 <p><small>1309.</small> Pâdişâhlar anda kim hwôn yiyeler, Saña anda bir harâmî diyeler</p>
 <p><small>1310.</small> Kimse zulmuñdan senüñ îmin degül, Halk azarlayan kişi mü&#8216;min degül</p>
 <p><small>1311.</small> Bir göñül sıyan kim îmândan çıkar, Eyle dut kim Ka&#8216;be'yi yüz kez yıkar</p>
 <p><small>1312.</small> Anda kim sîmurguñ işi dâd ola, Togan ol ortada bir cellâd ola</p>
 <p><small>1313.</small> Zulm yolından birez ayrılmaduñ, Yüz kuş ölmeyinçe sen dirilmedüñ</p>
 <p><small>1314.</small> Anda kim şâhbâz adı bir murg ola, Kamu sultân-ı şehî sîmurg ola</p>
 <p><small>1315.</small> Padişâh katında yüz me&#8216;mûr ola, Biri cellâd u biri düstûr ola</p>
 <p><small>1316.</small> Şeh katında sen eger cellâd-ısañ, Dünyada bir zâlim-i bî-dâd-ısañ</p>
 <p><small>1317.</small> Biz dilerüz kim vezîri olavuz, &#8216;Adl-ıla bir câh u mansıb bulavuz</p>
 <p><small>1318.</small> Göñlüñ âvâzı saña nâsâz ola, Seni sîmurg avlar-ısa az ola</p>
<h3> DÎBÂCE-İ DÂSTÂN-I, TÛTÎ-İ H&#728;ÂCE </h3> 
 <p><small>1319.</small> Halkı unut Hâlık'ı yâd eylegil, Zikr-ile cân mülkin âbâd eylegil</p>
 <p><small>1320.</small> Ol çemende lâle vü güller viren, Gülsitânda serv ü sünbüller viren</p>
 <p><small>1321.</small> Ol güle bülbülleri &#8216;âşık kılan, Ol bunı &#8216;Azrâ anı Vâmık kılan</p>
 <p><small>1322.</small> Ol dün ilten âfitâbı götüren, Yirine Afrasiyâb'ı yitüren</p>
 <p><small>1323.</small> Ol &#8216;Azîm ü ol Kerîm ü ol Rahîm, Ol Kadîm ü ol Hakîm ü ol &#8216;Alîm</p>
 <p><small>1324.</small> Göñlüñ aña baglagıl kim cân virür, Kâfir olma aña kim îmân virür</p>
 <p><small>1325.</small> Evliya vü enbiyâsına inan, Niçe bir uyıyasın âhir uyan</p>
 <p><small>1326.</small> Geçdi &#8216;ömrüñ kendüzüñi bilmedüñ, Tañrı emrin biñde birin kılmaduñ</p>
 <p><small>1327.</small> Çün senüñ-ile kıyâmetde &#8216;itâb, Eyleye men-&#8216;indehu &#8216;ilmü'l-kitâb (13/43)</p>
 <p><small>1328.</small> Güni gele kim cezâ'ül- muhsinîn (5/85,39/34), Od bıraga fî-kulûbi&#8216;l-mücrimîn (15/12)</p>
 <p><small>1329.</small> Niçe ayruk ölümine gülesin, Sen dahı bir gün gele kim ölesin</p>
 <p><small>1330.</small> Sözi añlar âdemîler yok-durur, Yohsa bizüm sözlerümüz çok-durur</p>
 <p><small>1331.</small> Cennet olmak gerek-ise saña gûr, Ölümüñden ilerürek öligör</p>
 <p><small>1332.</small> Sen meger diñlemedüñ iy şâhbâz, Tûti-y-ile hv, âce ahvâlinde sâz</p>
 <p><small>1333.</small> Bir hikâyet eydiserüz gül gibi, Diñle bizden sen anı bülbül gibi</p>
<h3> DÂSTÂN-I TÛTÌ-İ Hv, ÂCE </h3> 
 <p><small>1334.</small> Her kim evvel söyledi Allah dedi, Sözinüñ ilkinde Bismillâh dedi</p>
 <p><small>1335.</small> Kamu sözi ser-be-ser tahkîk ola, Her tasavvur kim kıla tasdîk ola</p>
 <p><small>1336.</small> Ol zaman kim ol felek gerdân-ıdı, &#8216;Adl-ıla âfâk âbâdân-ıdı</p>
 <p><small>1337.</small> Kamu &#8216;âlem bâg-ıla bostân-ıdı, Gül harîfi bülbül ü destân-ıdı</p>
 <p><small>1338.</small> Var-ıdı bir hv, âcenüñ bir tûtisi, Bir kafasda mahremi vü mûnisi</p>
 <p><small>1339.</small> Su gerek olsa cülâb içer-idi, Söyledüginden şeker saçar-ıdı</p>
 <p><small>1340.</small> Dün ü gün anuñ-ıla hemrâz-ıdı, Hem-nişîn ü hem-dem ü hem-sâz-ıdı</p>
 <p><small>1341.</small> Ol kafasda ança şekker yir-idi, Kim şekerden datlu sözler dir-idi</p>
 <p><small>1342.</small> Âdemîler dilini söyler-idi, Sözleri câna eser eyler-idi</p>
 <p><small>1343.</small> Zühre işidiçekin âhengini, Sır-ıdı anuñ üninden çengini</p>
 <p><small>1344.</small> Hv, ôcadan ol bir dem ayrılmaz-ıdı, Hv, ôca ansuz bir nefes olmaz-ıdı</p>
 <p><small>1345.</small> Çünki bâzirgânlık ahvâlın bilür, Hv, ôca bir gün &#8216;azm-i Hindûstân kılur</p>
 <p><small>1346.</small> Degme bir kula adar bir armagan, Degme bir karavaşa hem bir nişân</p>
 <p><small>1347.</small> Tûtiye eydür senüñ armaganuñ, Ne ola vü yâ neyi sever cânuñ</p>
 <p><small>1348.</small> Digil ol ilden saña getüreyim, Ne kim işüñ var-ısa bitüreyim</p>
 <p><small>1349.</small> Tûtı eydür ol ile varur-ısañ, Tûtılar benüm gibi görür-iseñ</p>
 <p><small>1350.</small> Kanda kim bir çok tûtî göresin, Çün selâmum bunlara degüresin</p>
 <p><small>1351.</small> Eydesin &#8216;ahd ü vefâyı n&#8217;itdüñüz, Kim bu zindânda bizi unıtduñuz</p>
 <p><small>1352.</small> Gün uzun siz bâg u bostânlarda hoş, Uçuñuz hurrem gülistânlarda hoş</p>
 <p><small>1353.</small> Servi agacı budagında oturuñ, Perde her bir gül yüzinden götürüñ</p>
 <p><small>1354.</small> Yazılarda &#8216;ayş u &#8216;işret eyleñüz, Degmeñüz bir dürlü destân söyleñüz</p>
 <p><small>1355.</small> Bu hevâya biz giriftâr olmışuz, Ol hevesden bu kafesde kalmışuz</p>
 <p><small>1356.</small> Kim şekerden hîç ayrılımaduk, Yüz kafassuz bir şeker bulımaduk</p>
 <p><small>1357.</small> Anda kim bir dâne şekker nâm-ıdı, Yöresinde sad hezârân dâm-ıdı</p>
 <p><small>1358.</small> Çün biledük şekkere dişümüzi, Tañrı bile ne ola işümüzi</p>
 <p><small>1359.</small> Çün bizüm yirümüz oldı bu kafas, Siz çemenden hâli olmañ bir nefes</p>
 <p><small>1360.</small> Görgil anlaruñ cevâbını saña, Ne dir anı armagan getür baña</p>
 <p><small>1361.</small> Hv, ōca bu ilden çün ol ile sefer, Kıldı geçdi bunca bahr u bunca ber</p>
 <p><small>1362.</small> Hoş temâşâ eyleyü taglarına, Çün yakın geldi şaruñ bâglarına</p>
 <p><small>1363.</small> Bir agaç üstinde gördi nâgehân, Bir bölük tûtî okırlar dâsitân</p>
 <p><small>1364.</small> Hv, ōca ol tûtîlere meyl eyledi, Kendü tûtîsi didügin söyledi</p>
 <p><small>1365.</small> Kim benüm bir tutuçugum var-durur, Kim baña key mûnis ü gam-hv, ōr-durur</p>
 <p><small>1366.</small> Âdemîler sözleridür didügi, Dâyimâ şehd ü şekerdür yidügi</p>
 <p><small>1367.</small> Kuluñuz ol kuşa cüllâb içürür, Bir kafasda &#8216;ömrini hoş geçürür</p>
 <p><small>1368.</small> Gör niçe kim hôş yir ü hôş içer, İlla yavlak sizlere müştâk geçer</p>
 <p><small>1369.</small> Bildi benüm geldügüm katuñuza, Kim selâmın degürem tapuñuza</p>
 <p><small>1370.</small> Eytdi hîç unıtmaduguz biz sizi, Gerçi siz añmaduñuz hergiz bizi</p>
 <p><small>1371.</small> Size bizüm kaygumuz hîç olmadı, Bir selâmuñuz bize hôd gelmedi</p>
 <p><small>1372.</small> Ol selâmı tûtîler çün aldılar, Cümlesi yire düşüben öldiler</p>
 <p><small>1373.</small> Hv, ôca gördi tûtılar öldüklerin, Cânların aña fidî kıldukların</p>
 <p><small>1374.</small> Söyledüginden &#8216;azîm oldı melûl, Ol selâmı göñli kılmadı kabûl</p>
 <p><small>1375.</small> Eydür âhir bu selâmı virmesem, Yigreg-idi kanlarına girmesem</p>
 <p><small>1376.</small> Râhat isterem dir-iken bir cana, Girdüm uşbu söz-ile bunça kana</p>
 <p><small>1377.</small> Bunlar anuñ &#8216;âşıkı-y-ıdı meger, Kim aña cân viribidiler haber</p>
 <p><small>1378.</small> Geçdi andan göñli yavlak kaygulı, Cânı hayf u hasret ü oddan tolu</p>
 <p><small>1379.</small> Vardı şarda işlerin gördi girü, Geçdi çok yaşı vü geçdi çok kuru</p>
 <p><small>1380.</small> Yolda kimse mâni&#8216; olmadı aña, Geldi girü kendi şehrinden yaña</p>
 <p><small>1381.</small> Degmeye bir armagan kıldı nişân, Tûtî eydür kanı baña armagan</p>
 <p><small>1382.</small> Hv, ōca eydür hoş kelâmuñ var-imiş, İlla key hûn-hv, âr selâmuñ var-imiş</p>
 <p><small>1383.</small> Kâşki ben hergiz selâmuñ bunlara, Virüben girmeye-y-idüm kanlara</p>
 <p><small>1384.</small> Tûtılar çünkim selâmuñ aldılar, Hasretüñden cümle düşüp öldiler</p>
 <p><small>1385.</small> Çün selâmuña fidî cân kıldılar, Beni ol sözden peşîmân kıldılar</p>
 <p><small>1386.</small> Yâ senüñ &#8216;âşıklaruñ-ıdı olar, Yâ yakın hısımlaruñ-ıdı bular</p>
 <p><small>1387.</small> Bir iki gün saña az ötmek gerek, Bunlaruñ ta&#8216;ziyyesin dutmak gerek</p>
 <p><small>1388.</small> Çünki tûtî bu sözi tîmarladı, Ol kafasda düşdi cân ısmarladı</p>
 <p><small>1389.</small> Hv, ōca gördi tûtısı ölü yatur, Tûtısından ol kafas tolu yatur</p>
 <p><small>1390.</small> Saçını yoldı çıkardı sakalın, Yüzin urdı çiynedi kendü elin</p>
 <p><small>1391.</small> Söyler-idi kendüzi yârı-y-ıla, Çagırup eydür-idi zârı-y-ıla</p>
 <p><small>1392.</small> İy dirîgâ mahrem ü yârum kanı, Mûnis ü demsâz u dildârum kanı</p>
 <p><small>1393.</small> Çün baña ikrâm u lutf eyler-idi, Kim şekerden yig baña söyler-idi</p>
 <p><small>1394.</small> Ne azum kaldı vü dahı ne çogum, Bu-y-ıdı kamu benüm varum yogum</p>
 <p><small>1395.</small> Kaçan eydem ben kim ol bir murg-ıdı, Bu benüm tutum meger sîmurg-ıdı</p>
 <p><small>1396.</small> Ger Süleymân'uñ bunuñ gibi kuşı, Varmısa n&#8217;ider-idi ayruk işi</p>
 <p><small>1397.</small> Vasf ider-idi Süleymân'ı &#8216;azîm, Yig-idi Âsaf'dan ol tûtum delim</p>
 <p><small>1398.</small> Mûnisüm öldi kime söyleyeyim, Dahı bir mûnis kimi eyleyeyim</p>
 <p><small>1399.</small> Keşke ger öldüreler-idi beni, Kim ölü görmeye-y-idüm ben seni</p>
 <p><small>1400.</small> N&#8217;ideyim ne kılayım n&#8217;itsem olur, Bilmezem hîç kançaru gitsem olur</p>
 <p><small>1401.</small> Tütüninden yüregini taglayu, Ol kafas agzını açdı aglayu</p>
 <p><small>1402.</small> Tûtı'yı çıkardı dizinde kodı, Kim meger sâkin ola bir dem odı</p>
 <p><small>1403.</small> Tûtı uçdı küngüreye kondı hôş, Küngüreden hv, ôca dapa döndi hôş</p>
 <p><small>1404.</small> Eydür iy hv, ôca selâm olsun saña, Giderem kendü makâmumdan yaña</p>
 <p><small>1405.</small> Hv, ôca eydür tuzum etmegüm hakı, Otur ol küngürede bir dem dakı</p>
 <p><small>1406.</small> Senüñ ol kutlu yüzüñi göreyim, Bir su&#8217;âlüm vardur anı sorayım</p>
 <p><small>1407.</small> Tûtılar ne didiler anda baña, Kim kafasda ol delîl oldı saña</p>
 <p><small>1408.</small> Tûtı eydür anlaruñ öldükleri, Cânların baña fedâ kıldukları</p>
 <p><small>1409.</small> Dimek olur sen dahı böyleylegil, Kurtılasın kendüzüñ şöyleylegil</p>
 <p><small>1410.</small> Rehberüm oldı benüm bu menzile, Benden artuk bu rumûzı kim bile</p>
 <p><small>1411.</small> İki görme didiler bu birligi, Kendüden öl kim bulasın dirligi</p>
 <p><small>1412.</small> Dirile seni kafasda dutalar, Öliçek nâçâr taşra atalar</p>
 <p><small>1413.</small> Çün kafasda kendüzüñden geçesin, Taşra düşdükde geñüñçe uçasın</p>
 <p><small>1414.</small> Niçe kim diri-y-idüm hôd bir nefes, Olmadı benden tehî hergiz kafas</p>
 <p><small>1415.</small> Çünki öldüm uş ilüme giderem, Şekkeri ben bu kafasda n'iderem</p>
 <p><small>1416.</small> Çünki tûtî bu kamu sâz eyledi, Hôş ilinden yaña pervâz eyledi</p>
 <p><small>1417.</small> Hv, ôca eydür âhir ol kuşdan alu, Olmayam âhir bu yolda ben delü</p>
 <p><small>1418.</small> Ol çün öldi dirligin buldı tamâm, Baña ansuz dirligüm oldı harâm</p>
 <p><small>1419.</small> Ben dahı bu dirligümde öleyim, Ölümümden dirligümi bulayım</p>
 <p><small>1420.</small> Her kim ölümden ilerü ölmedi, Ölüp ayruk dirligini bulmadı</p>
 <p><small>1421.</small> İlerürek öl ölümden bir zamân, Kim öliçek dirilesin câvidân</p>
 <p><small>1422.</small> Hv, ôca sensin tûtî cânuñdur senüñ, Ol kafas didügümüz dahı tenüñ</p>
 <p><small>1423.</small> Kendü geñiyle ölen dirlik bula, Geñsüz ölenler kaçan diri ola</p>
 <p><small>1424.</small> Cân alıçı aldugı cân olısar, Öliçek ayruk ne dirlik bulısar</p>
 <p><small>1425.</small> Eyle ölem ben ki ol gelür-ise, Bulmaya beni eger ölür-ise</p>
 <p><small>1426.</small> İstılâhumuz Aristo dilidür, Biz hakîmlerüz bu Yunan ilidür</p>
 <p><small>1427.</small> Delülik ögredevüz biz Mecnun'a, Hikmeti söyleyevüz Eflâtun'a</p>
 <p><small>1428.</small> Çün Muhammed milletidür kîşümüz, Âyet ü ahbâr-ıladur işümüz</p>
 <p><small>1429.</small> Her ki togdı iy birâder öliser, Dünyada Gülşehrî adı kalısar</p>
 <p><small>1430.</small> Fa&#8216;ilâtün fa&#8216;ilâtün fa&#8216;ilât, Cehl zulmetdür &#8216;ilim âb-ı hayât</p>
<h3> ÂMEDEN-İ KEBK PÎŞ-İ HÜDHÜD, VE &#8216;ÖZR ÂVERDENEŞ </h3> 
 <p><small>1431.</small> Geldi keklik kim yabandan gelürem, Taglar astındagı kândan gelürem</p>
 <p><small>1432.</small> Kamu kânlaruñ emirgânı benem, Kim bu cevherlere erzânî benem</p>
 <p><small>1433.</small> Dükeli &#8216;âlemde bir sâhib-kıyâs, Olmaya benüm gibi cevher-şinâs</p>
 <p><small>1434.</small> Kânlar üstinde gün uzun gezerem, Dem-be-dem gevher hisâbın yazaram</p>
 <p><small>1435.</small> Yüz hazîne gevherüm artuk ola, Yüz direm ben illa dahı çok ola</p>
 <p><small>1436.</small> Kân &#8216;amellerin kamu ben dutaram, Cevherîlere güher ben sataram</p>
 <p><small>1437.</small> Kanda sîmurga ire keklik meger, Geze kânlarda vü isteye güher</p>
 <p><small>1438.</small> Bunça kân üstinde kim keklik öter, Bir güher bulur-ısa aña yeter</p>
 <p><small>1439.</small> Keklige ol yig ki cevherler dire, Yohsa keklik kanda sîmurga ire</p>
 <p><small>1440.</small> Anda kim ben cem&#8216; idem cevherleri, Deñize beñzer yıgam gevherleri</p>
 <p><small>1441.</small> &#8216;Arza eylenür-ise cevherlerüm, Şeb-çırâg ola kamu gevherlerüm</p>
 <p><small>1442.</small> Tagda kim peydâ vü yâ pinhân ola, Degme taş dibinde yüz biñ kân ola</p>
 <p><small>1443.</small> Benvenin şimdi ki mîrgânlık dutan, Benden artuk kimse yok cevher satan</p>
 <p><small>1444.</small> Degme kanı bir kuşa çün bildürem, &#8216;Âlemi gevherler-ile tolduram</p>
 <p><small>1445.</small> Gevher ögmekde geçe key lâfumuz, Çünki Gülşehrî ola sarrâfumuz</p>
<h3> CEVÂB DÂDEN-İ HÜDHÜD, KEBK-RÂ </h3> 
 <p><small>1446.</small> Hüdhüd eydür bunça nâm u bunça neng, Kim güher bigi olasın cümle reng</p>
 <p><small>1447.</small> Gevher âhir boyalu bir taş olur, Bir taş içün neye bagruñ baş olur</p>
 <p><small>1448.</small> Çün güher bir taş-durur hergiz kişi, Gevheri var-ısa tapmaya taşı</p>
 <p><small>1449.</small> Çün senüñ nefsüñde yok-durur güher, Kamu taşları güher dut ser-be-ser</p>
 <p><small>1450.</small> Şol Süleymân'a dükeli kâr-u-bâr, Bir yüzük kaşından idi pâydâr</p>
 <p><small>1451.</small> Mülk ü mâlın arturan bir taş-ıdı, Ol taşı sorar-ısañ bir kaş-ıdı</p>
 <p><small>1452.</small> Çün Süleymân gördi kim ol &#8216;izz ü câh, Oldı bir taşdan u &#8216;âlî pâygâh</p>
 <p><small>1453.</small> Bir taş-ımış didi mülküm kıymeti, Ne taşı begendi vü ne mülketi</p>
 <p><small>1454.</small> Olmış-iken şunça ulu şehriyâr, Zenbil örmegini kıldı ihtiyâr</p>
 <p><small>1455.</small> Âhiret katında ol genci &#8216;azîm, Muhtasar gördi vü rencini delim</p>
 <p><small>1456.</small> &#8216;Âlemi başdan başa kamu dutup, Rabbi heblî mülken okını atup (38/35)</p>
 <p><small>1457.</small> Hakk&#8217;a yalvardı ki bu az milketi, Kimseye virme vü üküş zahmeti</p>
 <p><small>1458.</small> Ben ki bu mâlı direrem gün uzun, Korkudan zenbil örerem dün ü gün</p>
 <p><small>1459.</small> Kimseye ol memleket ne aş ola, Kim anı hâsıl kılan bir taş ola</p>
 <p><small>1460.</small> Kaçan ayruklar bu yolı varalar, Yâ bu zahmetlü işi başaralar</p>
 <p><small>1461.</small> Degme kılıç dünyada bir kındadur, Âdemînüñ gevheri nefsindedür</p>
 <p><small>1462.</small> Çün teninde olmaya şahsuñ güher, Tagdagı gevher gelüp aña n'ider</p>
 <p><small>1463.</small> Her birinüñ kısmeti rûzındadur, Gevherî Gülşehri'nüñ sözindedür</p>
<h3> ÂMEDEN-İ BÛM PÎŞ-İ HÜDHÜD, VE &#8216;ÖZR ÂVERDENEŞ </h3> 
 <p><small>1464.</small> Geldi baykuş dahı bir virâneden, Kim füsûnı añladuk efsâneden</p>
 <p><small>1465.</small> Anuñ-ıçun yirümüz vîrânedür, Kim cihân efsûnları efsânedür</p>
 <p><small>1466.</small> &#8216;Akl kanda bulına divânede, Genc olmaya meger vîrânede</p>
 <p><small>1467.</small> Genc &#8216;ışkı beni komaz kim gidem, Yohsa bir vîrânede sor kim n'idem</p>
 <p><small>1468.</small> Bir harâb içinde gördüm bunça renc, Kim meger hâsıl kılam bir dürlü genc</p>
 <p><small>1469.</small> Çün halâyıkdan götürdüm rencümi, Hem ümîdüm var ki görem gencümi</p>
 <p><small>1470.</small> İrmeye sîmurga baykuş renc-ile, Baykuşa ol yig dürişe genc-ile</p>
 <p><small>1471.</small> Yolda yüz biñ dürlü rence irişem, Râhat ol-durur ki gence irişem</p>
 <p><small>1472.</small> Genc-ile vîrâneyi terk itmeyem, Genci koyup Kûh-ı Kaf'a gitmeyem</p>
 <p><small>1473.</small> Ulu kiçi kim yola irişdiler, Her biri bir genc-ile dürişdiler</p>
 <p><small>1474.</small> Baykuşı çün key hakîr okıyalar, Genci üstinde fakîr okıyalar</p>
 <p><small>1475.</small> Niçeme kim geh güneş ü geh ayuz, Ol Ganî katında bir yoksul bayuz</p>
 <p><small>1476.</small> Genc-ile endîşe vü bî-genc gam, Genc-ile yig gussa vü endîşe hem</p>
 <p><small>1477.</small> Çünki altunsuz kişi yüz gam bula, Altun-ıla gam yir-ise yig ola</p>
<h3> CEVÂB DÂDEN-İ HÜDHÜD, BÛM-RÂ </h3> 
 <p><small>1478.</small> Hüdhüd eydür gence sen aldanmagıl, Genci saña bâki kala sanmagıl</p>
 <p><small>1479.</small> Şol ki yüz biñ dürlü genci cem&#8216; ider, Genci kor yirinde vü kendü gider</p>
 <p><small>1480.</small> Seni dînden çıkaran ol zer-durur, Kim zeri büt eyleyen Âzer-durur</p>
 <p><small>1481.</small> Terk it ol mâlı ki fânî olısar, Bagla ol hâle ki bâkî kalısar</p>
 <p><small>1482.</small> Mâlı çün harc itmeyesin hâl-ıla, Saksılar yiksân ola ol mâl-ıla</p>
 <p><small>1483.</small> Her kim ol cem&#8216; eyledi bir ni&#8216;meti, Ölicek göñlinde kala hasreti</p>
 <p><small>1484.</small> Er ki mâl isteye hâli olmaya, Hâl eri ol yig ki mâlı olmaya,</p>
 <p><small>1485.</small> Ol bahîlüñ kim ola mâlına zâr, Kendüsi kejdüm ola vü mâlı mâr</p>
 <p><small>1486.</small> Mâlı yidürmek gerek kim hâl ola, Yohsa yinmeyen saña ne mâl ola</p>
 <p><small>1487.</small> Altunı cômard iledür ilerü, İlla terk ider dükelini girü</p>
 <p><small>1488.</small> Ger mey içen şarda sermest olsa yig, Servi âzâd u tehî-dest olsa yig</p>
 <p><small>1489.</small> Çün bahîl ol mâla yavlak aldanur, Lâcerem ol mâl elinde eglenür</p>
 <p><small>1490.</small> Çün işinde yok-durur hergiz salâh, Lâcerem yi yir tolıcak müsterâh</p>
 <p><small>1491.</small> Şâh-ı pâyirr sonra bî-bâr olıcak, Müsterâhuñ gendi artar dolıcak</p>
 <p><small>1492.</small> Degme mün&#8216;imde bulınmaya temîz, Mün&#8216;im îmân mün&#8216;imidür iy &#8216;azîz</p>
 <p><small>1493.</small> Giderüz sîmurga biz dîvâneler, Kutlu olsun baykuşa virâneler</p>
 <p><small>1494.</small> Âdemîden &#8216;ilm eri hâl isteye, Müdde&#8216;î Gülşehrî&#8217;den mâl isteye</p>
<h3> &#8216;ÖZR ÂVERDEN-İ CEM&#8216;-İ, MURGÂN PÎŞ-İ HÜDHÜD </h3> 
 <p><small>1495.</small> Kuşlaruñ kalanı dahı geldiler, Ortaya vü bir bahâne buldılar</p>
 <p><small>1496.</small> Her biri kim ara yirde söyleye, Kendüzine anı bir &#8216;özr eyleye</p>
 <p><small>1497.</small> Eydür-isem her birinün &#8216;özrini, Uzaya çok sözlü diyesin beni</p>
 <p><small>1498.</small> Degmesi bir kuru &#8216;özri sâz ide, Söylediler hüdhüde yüz nâz ide</p>
 <p><small>1499.</small> Hüdhüd eyle virdi bunlara cevâb, Kim hatâdan Rûşen añlandı savâb</p>
<h3> SU&#8217;ÂL KERDEN-İ MECMÛ&#8216;-I MURGÂN, EZ HÜDHÜD DER PÎŞVÂYÎ </h3> 
 <p><small>1500.</small> Degmesi çün bir su&#8217;âli itdiler, Girü hüdhüdden cevâb işitdiler</p>
 <p><small>1501.</small> Kamusı bir kezde hüdhüdden su&#8217;âl, Kıldılar kim hall ola ol turfa hâl</p>
 <p><small>1502.</small> Kim &#8216;acab sîmurgı biz göre miyüz, Yâ anuñ tapusına ire miyüz</p>
 <p><small>1503.</small> Güneşe hergiz nite bir kûr ire, Yâ Süleymân&#8217;a kaçan bir mûr ire</p>
 <p><small>1504.</small> Bir ulu şâha ire mi bir gedây, Hergiz ola mı berâyine bir ay</p>
 <p><small>1505.</small> Nisbetümüz ara yirde var-ısa, Anuñ-ıla vü bize ol yâr-ısa</p>
 <p><small>1506.</small> Başumuzı taşlara yastayalum, Nisbet-ile şâhumuz isteyelüm</p>
 <p><small>1507.</small> Yohsa bizüm nisbetümüz yog-ısa, Aña vü yoluñ belâsı çog-ısa</p>
 <p><small>1508.</small> Her birümüz işümüzi görelüm, Nisbetümüz yoga neye irelüm</p>
 <p><small>1509.</small> Nisbet-ile kimse kimseye vara, Nisbeti olmaz-ısa kanda ire</p>
 <p><small>1510.</small> Nisbetümüz var-ısa girdük yola, Yog-ısa topragı savurduk yile</p>
 <p><small>1511.</small> Bir bize Gülşehri gibi söylegil, Degme sözüñ şerh ü bastın eylegil</p>
<h3> CEVÂB DÂDEN-İ HÜDHÜD, MURGÂN-RÂ DER İSBÂT-I, NESEBEŞ, </h3> 
 <p><small>1512.</small> Hüdhüd eydür gâfil olmak hôş degül, Bu kadar bî-hâsıl olmak hôş degül</p>
 <p><small>1513.</small> &#8216;Âbid olan kişi ma&#8216;bûda irer, Kâsıd olan şahs maksûda irer</p>
 <p><small>1514.</small> Kul kim ol sultânına âşık degül, Pâdişâhı görmege lâyık degül &#8216;Âşıkuñ ma&#8216;şûkına var nisbeti, İre aña olur-ısa himmeti,</p>
 <p><small>1516.</small> Ol ne &#8216;âşıkdur ki cândan kayıra, Mâye vü sûd u ziyândan kayıra</p>
 <p><small>1517.</small> &#8216;Âşık ol-durur ki yolda cân vire, Kâfir ol dirler ise îmân vire</p>
 <p><small>1518.</small> Er-iseñ meydâna gir merdâne var, &#8216;Avrat-ısañ çıkma evden zînhâr</p>
 <p><small>1519.</small> Sen ki korkarsın ki evden çıkasın, Hasm evin gürz-ile nite yıkasın</p>
 <p><small>1520.</small> Kanı Tûs u Bîjen ü Gurkîn ü Gîv, Kim olavuz bunlara Sâm u Hıdîv</p>
 <p><small>1521.</small> Anda kim Rüstem Nerîmân&#8217;a ire, Her sipâhî kanda meydâna ire</p>
 <p><small>1522.</small> Siz bu adlu pehlevân olmaduñuz, Anuñ-ıçun sagışa gelmedüñüz</p>
 <p><small>1523.</small> Pâdişâh bostân u siz bir teresiz, Güneşinden ol şehüñ bir zerresiz</p>
 <p><small>1524.</small> Kim güneşi ister-ise bulısar, Zerrelerüñ adını kim biliser</p>
 <p><small>1525.</small> Cânuñuz ister-ise aña varuñ, Koñ bu murgı vü sîmurga irüñ</p>
 <p><small>1526.</small> Çün cihân üstine sîmurg uçdı hôş, &#8216;Âleme kanatlarını açdı hôş</p>
 <p><small>1527.</small> Düşdi sîmurguñ cihâna sâyesi, &#8216;Âlemüñ ol sâyedür sermâyesi</p>
 <p><small>1528.</small> Sâyesinüñ nisbeti var zâtına, Sâye ol nisbetden irer katına</p>
 <p><small>1529.</small> Kamu kuşlar sûreti ol sâyeden, Hâsıl oldı vü hem ol sermâyeden</p>
 <p><small>1530.</small> İ&#8216;tikâdı eylemeñ ol yolda süst, Kim kılasız nisbeti aña dürüst</p>
 <p><small>1531.</small> Niçeme kim yol belâsuz olmaya, Yol eri hergiz yolından kalmaya</p>
 <p><small>1532.</small> Bir kişi bu menzile ura kadem, Kim vücûdını kıla küllî &#8216;adem</p>
 <p><small>1533.</small> Kuşlar ol esrârı çün işitdiler, Cânların sîmurga îsâr itdiler</p>
 <p><small>1534.</small> Kamudan sîmurga dutdılar karâr, Her birinüñ &#8216;ışkı oldı sad hezâr</p>
 <p><small>1535.</small> Billerini bagladılar cümle çüst, Her biri yol &#8216;azmini kıldı dürüst</p>
 <p><small>1536.</small> Eytdiler hele bize bir rehberi, Buluñuz kim gitmeyevüz serseri</p>
 <p><small>1537.</small> Niçeme kim hüdhüd ulu kişidür, Rehber olmaklık bu yolda işidür</p>
 <p><small>1538.</small> İlla hem bir kur&#8216;a dahı uralum, Kime düşer kur&#8216;amuz bir görelüm</p>
 <p><small>1539.</small> Kur&#8216;ayı çün kim bırakdılar revân, Kur&#8216;aları hüdhüde düşdi hemân</p>
 <p><small>1540.</small> Çün belürdi hüdhüdüñ serverligi, Ol yola vü kuşlara rehberligi</p>
 <p><small>1541.</small> Hüdhüdüñ başına bir tâc urdılar, Kuşlaruñ rahtını târâc itdiler</p>
 <p><small>1542.</small> Dünya mihrini göñülden sökdiler, Mülk ü esbâbı dükelin dökdiler</p>
 <p><small>1543.</small> Yola kamusı bile &#8216;azm itdiler, Çün birez yir hüdhüd ile gitdiler</p>
 <p><small>1544.</small> Vâdinüñ ucı görindi nâgehân, Çıkdı her kuş yüreginden yüz figân</p>
 <p><small>1545.</small> Cânlulardan hâli gördiler yolı, Ese-durur karşu istingâ yili</p>
 <p><small>1546.</small> Bir kişi peydâ degül ol ilde hîç, Canludan kimse görinmez yolda hîç</p>
 <p><small>1547.</small> Bir kuş ol vâdî içinde uçmaduk, Biregü anuñ yolından geçmedük</p>
 <p><small>1548.</small> Yol &#8216;azîm ırag u menzil bî-nişân, Key deriñ deryâ vü sâhil bî-nişân</p>
 <p><small>1549.</small> Kimse anuñ gibi yolı görmedük, Kimsene ol yola hergiz irmedük</p>
 <p><small>1550.</small> Düşdi heybet her birinüñ cânına, Hüccet assı kılmadı bürhânına</p>
 <p><small>1551.</small> Yoluñ ıraklıgını çün bildiler, Vâdinüñ agzında menzil kıldılar</p>
 <p><small>1552.</small> Çün yoluñ işkencisine düşdiler, Girü hüdhüd yöresine üşdiler</p>
 <p><small>1553.</small> Kim bu yol heybetlü görinür bize, Korkusı kuvvetlü görinür bize</p>
 <p><small>1554.</small> Bir zamân bunda karâr eyleyelüm, Degmemüz hâlümüzi söyleyelüm</p>
 <p><small>1555.</small> Bunda bir key danışuban gidelüm, Kim niçe yöriyelüm ü n&#8217;idelüm</p>
 <p><small>1556.</small> Sen ki şimdi pîşvâsın bizlere, Gir hôş ögüde vü zîbâ sözlere</p>
 <p><small>1557.</small> Menber ur bir va&#8216;z id lutf eylegil, Tañrı vü Peygâmberinden söylegil</p>
 <p><small>1558.</small> Dükeli sözüñ bize takrîrini, Eyle vü her âyetüñ tefsîrini</p>
 <p><small>1559.</small> Kim meger bu derde dermân irişe, Yâ yola âgâz pâyân irişe</p>
 <p><small>1560.</small> Çıkdı hüdhüd minberüñ üstine şâd, Kim vire bî-dâdlara va&#8216;zıyla dâd</p>
 <p><small>1561.</small> Bülbül ü kumrı aña hôş sâz-ıla, Mukrı oldılar u hûb âvâz-ıla</p>
 <p><small>1562.</small> Geh Sipâhan&#8217;dan Hicâz&#8217;a gitdiler, Geh Rehâvîde ün-ile ötdiler</p>
 <p><small>1563.</small> Çünki Zîrefgend ü Nevrûz u &#8216;Irâk, Vasla yitdiler ki uş erdi firâk</p>
 <p><small>1564.</small> Bir kaç âyet sâz-ıla okıdılar, Zühre çengin başına dokıdılar</p>
 <p><small>1565.</small> Mukrı çün dikdi durugeldi beri, Bir su&#8217;âli sordı vâ&#8216;izden arı</p>
 <p><small>1566.</small> Kim bize iy arada server olan, Yolda her birümüze rehber olan</p>
 <p><small>1567.</small> Sen dahı çün şimdi varursın yola, Biz dahı şimdi varuruz menzile</p>
 <p><small>1568.</small> Pes bize sen server olduğuñ neden, Yolda bize rehber olduguñ neden</p>
 <p><small>1569.</small> Pîşvâlıguñı isbât eylegil, Bize bir Gülşehri gibi söylegil</p>
<h3> CEVÂB DÂDEN-İ HÜDHÜD ÂN, SÂYİL-RÂ DER-MİYÂN-I CEM </h3> 
 <p><small>1570.</small> Hüdhüd eydür ben anı görmişvenin, Tapusında bir zamân durmış-vanın</p>
 <p><small>1571.</small> Görür-isem girü anı hem bilem, Hıdmetin eyle ki gerekdür kılam</p>
 <p><small>1572.</small> Begler ortasında size sultanı, Gösterem zîrâ ki bilürem anı</p>
 <p><small>1573.</small> Leşkerinden pâdişâha çün irem, İricegin size dahı gösterem</p>
 <p><small>1574.</small> Yohsa siz varur-ısañuz yaluñuz, Bensüz anda işüñüz olmaya uz</p>
 <p><small>1575.</small> Zîra kim nâgâh göresiz bir begi, Atlas içinde vü tâzî bindügi</p>
 <p><small>1576.</small> Ol begi siz pâdişâhı sanasız, Bir begüñ şâhlıgına inanasız</p>
 <p><small>1577.</small> Zîra kim siz bilmedüksiz sîretin, Göricek hem bilmeyesiz sûretin</p>
 <p><small>1578.</small> Ol benem kim kendüzini añlayan, Kim nikâbından yüzini añlayan</p>
 <p><small>1579.</small> Görmege dîdârını key uz gerek, İlla hem dîdâra lâyık göz gerek</p>
 <p><small>1580.</small> Şimdi görmeyen cemâlin gündüzin, Gice kanda añlaya anuñ yüzin</p>
 <p><small>1581.</small> Eyle dut kim göstere ruhsârını, Perdesinden kim bile dîdârını</p>
 <p><small>1582.</small> Açmaduñuz siz basîret gözini, Anuñ-ıçun göremezsiz yüzini</p>
 <p><small>1583.</small> Yohsa ol kim dâyim ü dânâ-durur, Añlayana gün gibi peydâ-durur</p>
 <p><small>1584.</small> Her kim açar-ısa göñli gözini, Fark ide ol bürka&#8216;ından yüzini</p>
 <p><small>1585.</small> Görmedük kişi anuñ dîdârını, Ne biliser perdeden ruhsârını</p>
 <p><small>1586.</small> Yohsa her kim burka&#8216;ın yüzi sana, Bir kızıl yeşil göriçek aldana</p>
 <p><small>1587.</small> Bugün iren irte dahı iriser, Bunda gören anda dahı göriser</p>
 <p><small>1588.</small> Güneşüñ yüzi cihânda fâş ola, Anı görmeyen meger huffâş ola</p>
 <p><small>1589.</small> Çok kişi ilüñ sipâhın añlaya, Er gerek kim pâdişâhın añlaya</p>
 <p><small>1590.</small> Leşkerinden bilüñüz kendüzini, Añlañuz Gülşehri gibi yüzini</p>
 <p><small>1591.</small> Ben Süleymân-ıla çok olmışvanın, Yıllar anuñ hidmetin kılmışvanın</p>
 <p><small>1592.</small> Bir nazar hem ol baña kılmış-durur, Ol nazardan bu &#8216;atâ gelmiş-durur</p>
 <p><small>1593.</small> Tâ&#8216;at-ıla kimse anı bulmaya, Kimsene şeytânça tâ&#8216;at kılmaya</p>
 <p><small>1594.</small> Biz erenler himmetinden ermişüz, Şâhumuza vü cemâlin görmişüz</p>
 <p><small>1595.</small> Siz dahı çok gördügüñüz var anı, İlla tenden añlamaduñuz canı</p>
 <p><small>1596.</small> Cânuñuz hîç tenden ayrılmaz-ıdı, İlla ol kim idügin bilmez idi</p>
 <p><small>1597.</small> Yüz biñ arasında biri añlayan, Olmaya illâ bu sözi tañlayan</p>
 <p><small>1598.</small> Pâdişah-ıla delim oldum bile, Şimdi tâcırlıga geldüm bu ile</p>
 <p><small>1599.</small> Çok cevâhir var bu ilde râyegân, Kim bahâsı olur ol ilde girân</p>
 <p><small>1600.</small> Pâdişâhuñ mahzeninde yog-ıdı, Bir iki cevher ki bunda çog-ıdı</p>
 <p><small>1601.</small> Uş satun aldum varam şâha satam, Aña dahı bunça cevherler katam</p>
<h3> SU&#8217;ÂL KERDEN-İ ÂN SA&#8217;İL EZ, HÜDHÜD Kİ ÂN CEVÂHİR DER, NEFS-İ ÂDEMÎ KUDÂM HALKEST </h3> 
 <p><small>1602.</small> Sorar ol sâyil ki bu cevherleri, &#8216;Arza kıl sen bize ol gevherleri</p>
 <p><small>1603.</small> Kim senüñ-ile çün anda gidevüz, Biz dahı ol cevheri iledevüz</p>
 <p><small>1604.</small> Ne metâ&#8216;ı pâdişâh alur-ısa, Yâ ne dürrüñ kıymetin bilür-ise</p>
 <p><small>1605.</small> Bize dahı eydüñ anı alalum, Sençileyin kamu tâcir olalum</p>
<h3> BÂZ NÜMÛDEN-İ HÜDHÜD, ÂN CEVÂHİR-RÂ DER CEM </h3> 
 <p><small>1606.</small> Hüdhüd eydür anda yoklık gevheri, Yok-durur bundan ilet iy cevherî</p>
 <p><small>1607.</small> Anda miskînlik metâ&#8216;ı yok-durur, Bundan ilet kim bu ilde çok-durur</p>
 <p><small>1608.</small> Anda kim zenlik kumaşı key geçe, Yohsa hôdbînligi almazlar hiçe</p>
 <p><small>1609.</small> Mahv olmak dürrinüñ kadri olur, Kemlik incüsi eyü kıymet bulur</p>
<h3> SU&#8217;ÂL KERDEN-İ SÂYİL-İ, DÎGER EZ-HÜDHÜD </h3> 
 <p><small>1610.</small> Biri dahı sordı kim ben sayruyam, Rencüm-ile râhatumdan ayruyam</p>
 <p><small>1611.</small> Nâtüvânam nite gideyim yola, Kuvvetüm yok niçe varayım bile</p>
 <p><small>1612.</small> İlla dut kim ben sizüñ-ile uçam, İşbu od taglarını niçe geçem</p>
 <p><small>1613.</small> Gussalar geldi baña bol ilerü, Gelmedi bunuñ gibi yol ilerü</p>
 <p><small>1614.</small> Yüz biñ er bu yolda cân virmiş-durur, Kim birisi menzile irmiş-durur</p>
 <p><small>1615.</small> Sagmısam bir dürlü cehd ide-y-idüm, Sizüñ ile bu yola gide-y-idüm</p>
 <p><small>1616.</small> Sag kişi kanda diler-ise varur, Sayru miskîn kendü cânın kayırur</p>
 <p><small>1617.</small> Çok deñizler cûş idüp geçmek gerek, Çok agular nûş idüp içmek gerek</p>
 <p><small>1618.</small> Ejdehâlar var bu yolda tag gibi, Nite geçsün sayru andan sag gibi</p>
 <p><small>1619.</small> Ben bu vâdî içine girür-isem, Yâ sizüñ-ile bile varur-ısam</p>
 <p><small>1620.</small> Niçeme kim yükümi tîmârlayam, Evvelin menzilde cân ısmarlayam</p>
<h3> CEVÂB DÂDEN-İ HÜDHÜD, ÂN SÂYİL-RÂ DER CEM&#8216; </h3> 
 <p><small>1621.</small> Hüdhüd eydür toñma bunça buz gibi, Gice kaçan olısar gündüz gibi</p>
 <p><small>1622.</small> Seni hôd kimdür hisâba getüren, Yâ saña hôd dünyada bir kadr uran</p>
 <p><small>1623.</small> Kendüzüñ bu yolda key bî-kadr bil, Gerek-ise öl gerek-ise diril</p>
 <p><small>1624.</small> Her kim ol bî-kadr u bî-imkân ola, Dirlig-ile ölümi yeksân ola</p>
 <p><small>1625.</small> Çün senüñ bir zerre kadrüñ yok-durur, İşbu dirlik dahı saña çok-durur</p>
 <p><small>1626.</small> Anuñ-ıçun sini da&#8216;vet kılmazuz, Kim ne kişisin seni hôd bilmezüz</p>
 <p><small>1627.</small> Gör kim ol şarda ki ol eyvân ola, Niçe senüñ gibi sergerdân ola</p>
 <p><small>1628.</small> Sen eger varmaz olur-ısañ aña, Ol &#8216;acab kim gelmedi diye baña</p>
 <p><small>1629.</small> Dünyada yüz biñ senüñ gibi ola, Bellüdür kim kaçı sagışa gele</p>
 <p><small>1630.</small> Degme şarda yüz senüñ gibi gezer, Kim deñiz üstinde çöp gibi yüzer</p>
 <p><small>1631.</small> Sagış ehli ilde bir gavvâs ola, Kim deñiz dibine dürr-içün tala</p>
 <p><small>1632.</small> Sevme ol yâri kim soñra gidiser, Giden içün kaygu yiyen n&#8217;idiser</p>
 <p><small>1633.</small> Cânı sev kim ben didügüñ ol-durur, Ko teni kim ölüm anı soldurur</p>
 <p><small>1634.</small> Gelmez-iseñ sen bizüm-ile bile, Girmez iseñ sayruyam diyü yola</p>
 <p><small>1635.</small> Kâfile Bağdâd şehrinden öte, Seni bir zenbîl eksildi duta</p>
 <p><small>1636.</small> Kendüzüñi sen getürürsin dile, Yohsa senüñ gibileri kim bile</p>
 <p><small>1637.</small> Ança sayrular sagaldı &#8216;âkıbet, Ança sag kişiler öldi &#8216;âkıbet</p>
 <p><small>1638.</small> Er gerek kim kendü yolına gide, Yohsa yolsuz sag ya sayru n&#8217;ide</p>
 <p><small>1639.</small> Bunça kocalar dirildi genc-ile, Bunça yigitler kim öldi renc-ile</p>
 <p><small>1640.</small> Sayruyı çün sagdan eylersin temîz, Ölür-iseñ n&#8217;idisersin iy &#8216;azîz</p>
 <p><small>1641.</small> Ölümüñden ilerü ölse-y-idüñ, Pâdişâhuñ mahremi olsa-y-ıduñ</p>
 <p><small>1642.</small> Soñra bir key dirlige ire-y-idüñ, Hazretinde Câvidân dura-y-ıduñ</p>
 <p><small>1643.</small> Çün kim ölesüñ güne inanasın, Dirligi Gülşehri&#8217;den ögrenesin</p>
<h3> SU&#8217;ÂL KERDEN-İ SÂYİL-İ, DÎGER EZ HÜDHÜD DER, &#8216;AŞK-BÂZÎ VE MA&#8216;ŞÛK </h3> 
 <p><small>1644.</small> Birisi eydür ki bir şâhid benüm, Göñlüm aldı vü köyindürdi canum</p>
 <p><small>1645.</small> Yüzini gördükçe hayrân kaluram, Bir dem anı görmez-isem ölürem</p>
 <p><small>1646.</small> Kaddi serv ü &#8216;ârızı sîmîn-durur, Yüzi hurşîd ü hatı müşkîn-durur</p>
 <p><small>1647.</small> Küfrümi gidermedi îmân benüm, Assı kılmaz derdüme dermân benüm</p>
 <p><small>1648.</small> Bir kılından beni yüz tedbîr-ile, Baglamışdur elli biñ zencîr-ile</p>
 <p><small>1649.</small> Bâg arasındaki bostândur yüzi, Sanasın kim bir gülistândur yüzi</p>
 <p><small>1650.</small> İşi güçi kamu oda yaksam direm, Gün uzun hâ yüzine baksam direm</p>
 <p><small>1651.</small> Gözleri her birisi bir yay dutar, Kirpügi her kalkana biñ ok atar</p>
 <p><small>1652.</small> Tâ&#8216;at anuñ tapusı gelür baña, Ka&#8216;be anuñ kapusı gelür baña</p>
 <p><small>1653.</small> Datlurakdur bal-ıla yagdan delim, Göksi çerb ü agzı şîrîndür &#8216;azîm</p>
 <p><small>1654.</small> Zâhid anuñ yüzini görür-ise, Yâ katında bir nefes durur-ısa</p>
 <p><small>1655.</small> Vâlih ü hayrân u mest olup gide, Pârisâ bir büt-perest olup gide</p>
 <p><small>1656.</small> Niçe kim bakdum göge pinhân u fâş, Görmedüm anuñ gibi ay u güneş</p>
 <p><small>1657.</small> Güneş anuñ yüzine hayrân ola, Ay anı görürse sergerdân ola</p>
 <p><small>1658.</small> Bakıçak endâmına kim soralar, Süñük içinde iligin göreler</p>
 <p><small>1659.</small> Pâdişâh ol servi görmege iver, H&#728;ôca Gülşehrî dahı anı sever</p>
 <p><small>1660.</small> Şâdılıkda çok perîşânlık kılur, Bir perîdür kim Süleymânlık kılur</p>
 <p><small>1661.</small> Ben sizüñ-ile bile gelimezem, Sevdügümden bir dem ayrılımazam</p>
 <p><small>1662.</small> Kimse baña iltifât itmese yig, Dek gözümden sûreti gitmese yig</p>
 <p><small>1663.</small> Ben anı koyup yola gidemezem, Oduñ ortasında sabr idemezem</p>
 <p><small>1664.</small> Eyle oldum sûretine karşu mest, Kim beni gören sanur sûret-perest</p>
<h3> CEVÂB DÂDEN-İ HÜDHÜD, ÂN SÂYİL-RÂ </h3> 
 <p><small>1665.</small> Hüdhüd eydür niçe sûretler seni, Aldaya vü bu küdûretler seni</p>
 <p><small>1666.</small> Gökçegüñ niçeme kim rengîn ola, Rengi gidiçek girü çirkîn ola</p>
 <p><small>1667.</small> Çok sarây issi bir eve hışt olur, Ol ne zîbâdur ki soñra zişt olur</p>
 <p><small>1668.</small> Şehvetüñi &#8216;ışk sanma iy &#8216;azîz, Sûreti ma&#8216;nîden eylegil temîz</p>
 <p><small>1669.</small> Cânuñ olmadı meger ma&#8216;nîde mest, Kim seni nefsüñ kılur sûret-perest</p>
 <p><small>1670.</small> Görmedüñ zâgı ki bir keklik ola, Kan-ıla ete ne gökçeklik ola</p>
 <p><small>1671.</small> Şâhidüñ ra&#8216;nâ degül nâ-hôş-durur, Şehvet anı saña zîbâ gösterür</p>
 <p><small>1672.</small> Aç Süleymân gözüñi kim göresin, Şâhidüñ bir dîv ü terkin urasın</p>
 <p><small>1673.</small> Nefs ü issini kılan kişi taleb, Ejdehâya şâhid urmışdur lakab</p>
 <p><small>1674.</small> Mâhiyi elden koya mâh isteyen, Şâhidini terk ide şâh isteyen</p>
 <p><small>1675.</small> Her biri bir yimişi dirmek gerek, Gülleri Gülşehri&#8217;ye virmek gerek</p>
 <p><small>1676.</small> Reşkümüz yok bülbül ü destânlara, Çün ırakdan bakaruz bostânlara</p>
 <p><small>1677.</small> Bu hikâyet böyle şîrîn böyle ter, Husrev ü Şîrîn sözi ola meger</p>
 <p><small>1678.</small> Bu hikâyet böyle şîrîn böyle ter, Leyli vü Mecnûn sözi oldı meger</p>
<h3> DÂSTÂN-I LEYLÂ VÜ, MECNÛN </h3> 
 <p><small>1679.</small> &#8216;Işk-ıla her kim aña Tañrı adın, Ter sözümüzüñ bile datlu dadın</p>
 <p><small>1680.</small> Datlu sözler göñli &#8216;ışka bagladur, İşidenlerüñ gözini agladur</p>
 <p><small>1681.</small> &#8216;Âşık olmayan kişinüñ cânı yok, Küfri üküş illa hîç îmânı yok</p>
 <p><small>1682.</small> Muhtesib meyhânede rindi bilür, Sûfiyi bilmez ki şâhid-bâz olur</p>
 <p><small>1683.</small> Bâde çün kim zühd bünyâdın yıkar, Hânekâhdan sûfiler esrük çıkar</p>
 <p><small>1684.</small> Çok kişi yiri münâcâtı ola, &#8216;Işk anı rindî harâbâtî kıla</p>
 <p><small>1685.</small> &#8216;Âşık ol-durur ki cânın terk ider, Sevdügini göriçek &#8216;aklı gider</p>
 <p><small>1686.</small> &#8216;Işk odından her kim ol köyinmedi, Şehvetinüñ şu&#8216;lesi söyinmedi</p>
 <p><small>1687.</small> Şehvetüñi ko ki &#8216;ışka iresin, Kendüzüñ terk it ki yâri göresin</p>
 <p><small>1688.</small> &#8216;Işk-ıla şehvet kaçan barışısar, Yâ su-y-ıla od nite karışısar</p>
 <p><small>1689.</small> Ka&#8216;be içine gire mi hîç mest, &#8216;Işka kaçan yâr ola şehvet-perest</p>
 <p><small>1690.</small> &#8216;Âşık ol kim gussadan şâd olasın, Kamu kaygulardan âzâd olasın</p>
 <p><small>1691.</small> Nâmı &#8216;ışka iriçegin neng olur, Andan aña elli biñ ferseng olur</p>
 <p><small>1692.</small> Kimse &#8216;ışkuñ şerhini hôd kılmaya, Kıymetini degme kişi bilmeye</p>
 <p><small>1693.</small> İlla biz bir şemmesin söyleyelüm, &#8216;Âşık u ma&#8216;şûkı şerh eyleyelüm</p>
 <p><small>1694.</small> Tûti gibi şehd ü şekker yiyelüm, &#8216;Işk içinden bir hikâyet diyelüm</p>
 <p><small>1695.</small> Bir gün ol yolda ki isteyen bulur, &#8216;Âşıkuñ hâlini ma&#8216;şûkı bilür</p>
 <p><small>1696.</small> Vardı Leylî Mecnun&#8217;ı görmeklige, &#8216;Işk elinden hâlini sormaklıga</p>
 <p><small>1697.</small> Gördi Mecnûn&#8217;ı yatur bir yazıda, Bir yazı kim biñ yol erin azıda</p>
 <p><small>1698.</small> Topraga urmış yüzin şûr eylenür, Leyli&#8217;nüñ zikrin dilinde söylenür</p>
 <p><small>1699.</small> Leyli nakşın göñline yazmış tamâm, Sûretinden ġâfil olmış ve&#8217;s-selâm</p>
 <p><small>1700.</small> Anı evvel gördügi gibi sanur, Göñli içindeki nakşa inanur</p>
 <p><small>1701.</small> Ma&#8216;nisinden eyle mest kılmış canı, Kim dimez kim sûreti nakşı kanı</p>
 <p><small>1702.</small> Eyle müstagrak hayâline anuñ, Kim nazar kılmaz cemâline anuñ</p>
 <p><small>1703.</small> Nâgehân zikr eylenürken dôstına, Leylinüñ kölgesi düşer üstine</p>
 <p><small>1704.</small> Çün bakar Leylî selâm aña virür, Çün selâm alur katında oturur</p>
 <p><small>1705.</small> Eydür iy Mecnûn senüñ ahvâlüñi, Bilmedüm sormaga geldüm hâlüñi</p>
 <p><small>1706.</small> Top senüñ hâlüñ delü kıldı beni, &#8216;Işk elinden nite sorayım seni</p>
 <p><small>1707.</small> Böyle kim âşüftalıkdur âletüñ, &#8216;Işk içinde nite geçer hâletüñ</p>
 <p><small>1708.</small> Mecnûn eydür &#8216;ışka terk itdüm canı, Sen ne kişisin ki sorarsın beni</p>
 <p><small>1709.</small> Her biregü dünyada bir iş güder, Delüler katında &#8216;âkiller n&#8217;ider</p>
 <p><small>1710.</small> Eyle dut kim bilesin ahvâlümi, N&#8217;idisersin kim sorarsın hâlümi</p>
 <p><small>1711.</small> Bu tekellüf saña bir sevdâ-durur, Beni sormakdan murâduñ ne-durur</p>
 <p><small>1712.</small> Biliş-iseñ añlamazam ben seni, Yâd-ısañ hôd neye sorarsın beni</p>
 <p><small>1713.</small> Var işüñe vü ko beni vaktuma, Tañrı&#8217;ña bak gelme ayruk katuma</p>
 <p><small>1714.</small> Yâd mısın biliş misin bilimezem, Anuñ-ıçun hıdmetüñi kılmazam</p>
 <p><small>1715.</small> Ben neyem kim kimsene beni sora, Yâ bu hâletde gelüp beni göre</p>
 <p><small>1716.</small> Git katumdan kim delü olmayasın, Turma kim kaygu-y-ıla tolmayasın</p>
 <p><small>1717.</small> Leyli çün gördi ki bilmedi anı, Top köyindi göñli vü yandı canı</p>
 <p><small>1718.</small> Eydür âhir Leyli odıdur tolu, Yüregüñ içinde kim olduñ delü</p>
 <p><small>1719.</small> Leyli mecnûn eyledi-y-ise seni, Leyli benem nite bilmezsin beni</p>
 <p><small>1720.</small> Ma&#8216;nide çün beni kılursın taleb, Sûretümi nite bilmezsin &#8216;aceb</p>
 <p><small>1721.</small> Dîn anuñ vardur ki dünyâsuz ola, Mecnûn ol degül ki Leylâ&#8217;suz ola</p>
 <p><small>1722.</small> Dîn erine az kadar dünya gerek, Mecnun&#8217;a elbetde bir Leylâ gerek</p>
 <p><small>1723.</small> Çün benem Leylî vü beni bilmedüñ, Sen bu fenni hîç hâsıl kılmaduñ</p>
 <p><small>1724.</small> Kim meger &#8216;âşık aña ola-y-ıduñ, Hem anı göriceğez bile-y-idüñ</p>
 <p><small>1725.</small> Eydür-iseñ sen ki ol Leylî göre, Göñlüm içre ikki oldı yâr maña</p>
 <p><small>1726.</small> Leyli vü Mecnûn tolu-durur cihân, Leylisüz Mecnûn olmasun hemân</p>
 <p><small>1727.</small> Mecnun eydür Leyli sen-iseñ &#8216;azîm, Müşkil oldı bu hikâyet iy hakîm</p>
 <p><small>1728.</small> Kim benüm göñlüm içinde şimdi var, Bir dahı Leylî baña ma&#8216;şûk u yâr</p>
 <p><small>1729.</small> Bu-y-ısa Leylî beni hôd uş görür, Sen-iseñ Leylî &#8216;acab bu kim-durur</p>
 <p><small>1730.</small> Bu yakîne katmaz-ısañ sen şeki, Nite Mecnûn bir ola Leylî iki</p>
 <p><small>1731.</small> Mecnun eger yüz olur-ısa revâ, Leyli iki oldugı yavlak hatâ</p>
 <p><small>1732.</small> Nite ola kim kıla ehl-i niyâz, İki kıble dapa hergiz bir namâz</p>
 <p><small>1733.</small> &#8216;Âşıkuñ ma&#8216;şûk-ıla birlik-durur, İkilik bu yolda kâfirlik-durur</p>
 <p><small>1734.</small> Çün benüm içümde bir Leylî ola, Taşragı Leylî ne işüme gele</p>
 <p><small>1735.</small> Taşragı Leylî olıcagın gubâr, İçerügi Leyli kala pâyidâr</p>
 <p><small>1736.</small> Leyli benem didügüñ söz ola hâm, Bize bizüm Leyli&#8217;müz ola tamâm</p>
 <p><small>1737.</small> Olmayıncak Leyli içümde benüm, Her dem anı kanda bulam iy canum</p>
 <p><small>1738.</small> Senden ol günden ki ben azmışvanın, Hâturuma nakşuñı yazmışvanın</p>
 <p><small>1739.</small> Kim eger ol sûretüñ bir gün yite, Bu benüm göñlümdeki baña yite</p>
 <p><small>1740.</small> N&#8217;iderem ol Leyli&#8217;yi kim öliser, Baña bir Leylî gerek kim kalısar</p>
 <p><small>1741.</small> Leyli Leylî diyü kamu dünyadan, Kendüzümi kesdüm uş gör kim neden</p>
 <p><small>1742.</small> Leyli&#8217;den dahı kesicegin tamâm, Mevla kala iy birâder ve&#8217;s-selâm</p>
 <p><small>1743.</small> Niçe kim beñzedürem kalup taña, Hîç bu göñlümdeki beñzemez saña</p>
 <p><small>1744.</small> Ma&#8216;ni şekli artuk eksük olmaya, Sûret-ile kim görürsin kalmaya</p>
 <p><small>1745.</small> Taşragı yârum vefâ kaçan kıla, Yârum ol-durur ki içümde ola</p>
 <p><small>1746.</small> Ben evümde bulıçak sûsenleri, N&#8217;iderem yâbandagı gülşenleri</p>
 <p><small>1747.</small> Saña &#8216;âşık nefs içün olmaduguz, Anuñ-ıçun nakşuña kanmaduguz</p>
 <p><small>1748.</small> Göñli ilkin Leyla&#8217;ya virmişvenin, İlla soñra Mevla&#8217;ya irmişvenin</p>
 <p><small>1749.</small> Tañrı birdür dôst birdür şöyle bil, İki diyenler-durur hôr u hacîl</p>
 <p><small>1950.</small> Sûrete kalan kişi &#8216;âşık degül, &#8216;Işk anuñ gibi ere lâyık degül</p>
 <p><small>1951.</small> Togru &#8216;âşık istemez hergiz visâl, Mûnisi hicrân u yârıdur hayâl</p>
 <p><small>1752.</small> Leyli çün gördi ki Mecnûn bilmedi, Anı vü hîç iltifâtın kılmadı</p>
 <p><small>1753.</small> Gitdi Leylî Mecnûn&#8217;ı anda koyu, Kaldı Mecnûn Leyli vü Leylî diyü</p>
 <p><small>1754.</small> Çün anı bilmez nite kılur taleb, Leyli dir Leylî&#8217;ye bakmaz iy &#8216;aceb</p>
 <p><small>1755.</small> Leyli&#8217;nüñ etin kanın sevmez-idi, Ol sebebden görmege ivmez-idi</p>
 <p><small>1756.</small> Mecnun&#8217;uñ istedügi Mevlî-y-idi, Dek arada vâsıta Leylî-y-idi</p>
 <p><small>1757.</small> Şehvetüñe sen lakab &#8216;ışk urmagıl, Sevdügüñi ol göz-ile görmegil</p>
 <p><small>1758.</small> Ok gelür-ise yüzüñ döndürmegil, Yârüñ etegine toz kondurmagıl</p>
 <p><small>1759.</small> Anı sevmegil ki soñra öliser, Aña baglangıl ki bâkî kalısar</p>
 <p><small>1760.</small> Âdemî &#8216;ışkın bahâne kıl tene, &#8216;Işk irürür âdemi yaradana</p>
 <p><small>1761.</small> Kim ziyâde çünki sâbit durasın, Hem bir ihlâsa anı irüresin</p>
 <p><small>1762.</small> Degme dil bir söz beyân eyleyiser, &#8216;Işkı Gülşehrî &#8216;ayân eyleyiser</p>
 <p><small>1763.</small> Hârı kesüñ bâgbâna dınmañuz, Güllere zînhâr yavuzlık sanmañuz</p>
 <p><small>1764.</small> Degme kişi şarda bir mansıb dutar, Bize Gülşehrî didükleri yiter</p>
<h3> SU&#8217;ÂL KERDEN-İ SÂYİL-İ DÎGER, EZ HÜDHÜD </h3> 
 <p><small>1765.</small> Birsi eydür key muhannes gûherem, Tañrı yolında ne &#8216;avrat ne erem</p>
 <p><small>1766.</small> Gâh Müsülmân gâh kâfir oluram, Geh günâh u geh &#8216;ibâdet kıluram</p>
 <p><small>1767.</small> Geh bahîl ü geh kerîm olur canum, Geh sakîm ü geh sahîh olur tenüm</p>
 <p><small>1768.</small> Geh vefâdâr oluram geh bî-vefâ, Geh küdûretlü oluram geh safâ</p>
 <p><small>1769.</small> Ben bu iki hâle hayrân kalmışam, Kendü yolumda perîşân olmışam</p>
 <p><small>1770.</small> Çün ne bellü er ne bellü &#8216;avratam, Kendü başuma bir agır mihnetem</p>
 <p><small>1771.</small> Her kime kim yâr u yâ kardaş direm, Kamudan anuñ etin yavlak yirem</p>
 <p><small>1772.</small> Her kime kim eylerem yüz biñ vefâ, Girü aña kıluram yüz biñ cefâ</p>
 <p><small>1773.</small> Çün iki yüzlü vü iki dillüyem, Bî-vefâlıkla cihânda bellüyem</p>
 <p><small>1774.</small> Her kimi kim cem&#8216; içinde ögerem, Girü aña bunça dürlü sögerem</p>
 <p><small>1775.</small> Günde yüz kez &#8216;ahd baglayup sıram, Kamu dürlü kişiler-ile birem</p>
 <p><small>1776.</small> Ogrılaruñ mecma&#8216;ında rehberem, Sûfilerüñ mahfilinde serverem</p>
 <p><small>1777.</small> Gâh şeyh ü gâh ruhbân oluram, Geh keşîş ü geh danışman oluram</p>
 <p><small>1778.</small> Hacca sıdk-ıla meger kim gitmedüm, Kim harâbâtı dahı terk itmedüm</p>
 <p><small>1779.</small> Bir nefes bir zâhid oluram kerîm, Bir zamân bir fâsık oluram le&#8217;îm</p>
 <p><small>1780.</small> Gâh bir &#8216;âmî oluram câm-ıla, Gâh bir &#8216;ârif oluram nâm-ıla</p>
 <p><small>1781.</small> Gâh &#8216;âbid gâh evbâş oluram, Gâh karı gâh kallâş oluram</p>
 <p><small>1782.</small> Baña bunuñ gibi hâl-ıla &#8216;aceb, Kılmaga yarar mı sîmurgı taleb</p>
<h3> CEVÂB-DÂDEN-İ HÜDHÜD, ÂN SÂ&#8217;İL-RÂ NÎZ </h3> 
 <p><small>1783.</small> Hüdhüd eydür anda iki yollulık, Olmaya makbûl yüz biñ dillülik</p>
 <p><small>1784.</small> Bir göñülde küfr ü îmân besleyen, Derd-ile bir yirde dermân besleyen</p>
 <p><small>1785.</small> Ne Müsülmân ola ol ne ten-dürüst, Dîni eksük ola vü endâmı süst</p>
 <p><small>1786.</small> &#8216;Âk ola kamular-ıla bir olan, Kâfir ola mü&#8217;min ü kâfir olan</p>
 <p><small>1787.</small> Her kim ol erlikde dûn-himmet-durur, Er dime aña ki bir &#8216;avrat-durur</p>
 <p><small>1788.</small> Gâh zâhid gâh fâsık olmagıl, Çün muvâfıksan münâfık olmagıl</p>
 <p><small>1789.</small> İkilig-ile ne birlik idesin, Çün muhannessin ne erlik idesin</p>
 <p><small>1790.</small> Bî-basar olan kişi gözsüz-durur, İki yüzlü âdemî yüzsüz-durur</p>
 <p><small>1791.</small> Müdde&#8216;înüñ yayını yasmak gerek, İki dillünüñ dilin kesmek gerek</p>
 <p><small>1792.</small> İki yüzlü degül-iseñ gül gibi, Yüz dil-ile söyleme bülbül gibi</p>
 <p><small>1793.</small> Dünyada sen bir müzebzebsin henûz, Küfr ü îmândan mürekkebsin henûz</p>
 <p><small>1794.</small> Mü&#8217;min-iseñ küfri kogıl iy &#8216;azîz, Mescidi kılgıl kilîsâdan temîz</p>
 <p><small>1795.</small> Kimseneyi bir garazdan ögmegil, Girü aña bir garazdan sögmegil</p>
 <p><small>1796.</small> Tañrı&#8217;çun başla neye başlar-ısañ, Bî-garaz işle neyi işler-iseñ</p>
 <p><small>1797.</small> Elüme girseñ seni asa-y-ıdum, Bulsa-y-ıdum dilüñi kese-y-idüm</p>
 <p><small>1798.</small> Âdemîler derisin yırtar dişüñ, Herze söylemek-durur her gün işüñ</p>
 <p><small>1799.</small> &#8216;Ahduñı çün beklemezsin câvidân, Bes bir itden aluraksın bî-gümân</p>
 <p><small>1800.</small> İt vefâ eyler senüñ kanı vefâñ, &#8216;Âlemi yakdı senüñ cevr ü cefâñ</p>
 <p><small>1801.</small> Eylük idene yavuzlık kılmagıl, Tûtı-y-ıla karga gibi olmagıl</p>
<h3> DÂSTÂN-I TÛTÎ VÜ ZÂG </h3> 
 <p><small>1802.</small> Bir zamânda kim külef bitmiş-idi, Bülbül anuñ vasfın işitmiş-idi</p>
 <p><small>1803.</small> Bir kişi dutar-ıdı sevdâ-y-ıla, Bir kafasda tûtıyı karga-y-ıla</p>
 <p><small>1804.</small> Biribiri hâletinden bî-haber, Karga sergîn yir-idi tûtî şeker</p>
 <p><small>1805.</small> Niçe kim tûtî şeker h&#728;ônın açar, Karga şekker üstine sergîn saçar</p>
 <p><small>1806.</small> Her şeker kim tûtıya idrâr olur, Dükeli sergîn ile murdâr olur</p>
 <p><small>1807.</small> Niçe kim bu şekkerüñ tohmın eker, Şekkerüñ ol üstine sergîn döker</p>
 <p><small>1808.</small> Tûtı ister ol kafasda sâz-ıla, Kim gazeller eyde hôş âvâz-ıla</p>
 <p><small>1809.</small> Çünki Nevrûz u Hicâz âgâz ide, Râst savtın Bûselikde sâz ide</p>
 <p><small>1810.</small> Gâh Sipâhanda kıla âhengini, Geh Rehâvîde çala hôş çengini</p>
 <p><small>1811.</small> Nâdire bir nagme âgâz idicek, Perdelerde sûz-ile sâz idicek</p>
 <p><small>1812.</small> Ol kadar kavġâ figân ider-idi, Çagıruban herzeler söyler-idi</p>
 <p><small>1813.</small> Kim bu tûtî çün olur-ıdı melûl, Ögine düşmez-idi darb-ı usûl</p>
 <p><small>1814.</small> Karga üni tûtinüñ âvâzını, Mahv ider-idi vü kamu sâzını</p>
 <p><small>1815.</small> Tûti çün ol perdeden gider-idi, Kargadan yavlak gile ider-idi</p>
 <p><small>1816.</small> Kim benüm bu karga demsâzum degül, Hem-dem ü hem-cins ü hem-râzum degül</p>
 <p><small>1817.</small> Fi&#8216;li zişt ü yavlak âvâzı yavuz, Lehçesi bî-lezzet ü sâzı yavuz</p>
 <p><small>1818.</small> Şekli nahs u sûreti Hindû gibi, Çirkin âvâzı dahı kendü gibi</p>
 <p><small>1819.</small> Ben şeker yimege okıram anı, Ol necis otlamaga iltür beni</p>
 <p><small>1820.</small> Cümle kendüye gerekin söyleye, Kamu kendü diledügin eyleye</p>
 <p><small>1821.</small> Kamu halkı kendüden alu göre, Kendüden yigden yokaru otura</p>
 <p><small>1822.</small> Ululara ihtirâm eylemeye, Kimse hakkında eyü söylemeye</p>
 <p><small>1823.</small> Nesne yapmaya ki girü yıkmaya, Bir gün azgından eyü söz çıkmaya</p>
 <p><small>1824.</small> Kimsenüñ hergiz selâmın almaya, Niçe kim eylük kılasın bilmeye</p>
 <p><small>1825.</small> Mu&#8216;cib ü bed-sîret ü hôd-bîn-durur, Anuñ-ıçun yidügi sergîn-durur</p>
 <p><small>1826.</small> Bu kafas sınsa-y-ıdı uça-y-ıdum, Sohbetinden karganuñ kaça-y-ıdum</p>
 <p><small>1827.</small> Hayf ola benüm gibi dânâ kişi, Kem ola anuñ gibi nâdân işi</p>
 <p><small>1828.</small> Tûti-y-içün karga dahı dem-be-dem, Eydür-idi kanda olsa bîş-ü-kem</p>
 <p><small>1829.</small> Kim bu yârüm mûnis ü mahrem degül, Benüm-ile hem-dil ü hem-dem degül</p>
 <p><small>1830.</small> Kendü sözi kendüzine hôş gelür, Yohsa işiden kamu nefrîn kılur</p>
 <p><small>1831.</small> Benüm ögüdüme girmez n&#8217;ideyim, &#8216;Aklı çün ol söze irmez n&#8217;ideyim</p>
 <p><small>1832.</small> Perde bilmez anuñ âvâzı-durur, Enkerü&#8217;l-asvât anuñ sâzı-durur</p>
 <p><small>1833.</small> Iñranımaz nagmelerümi benüm, Yavlak andan tenge gelmişdür canum</p>
 <p><small>1834.</small> Çün ne darb anda görürem ne usûl, Bu&#8217;l-fezâyil mi ola ol bir fodûl</p>
 <p><small>1835.</small> Ben aña gel bunça lezzet sür direm, &#8216;İşret eyle yimek içmek gör direm</p>
 <p><small>1836.</small> Ol beni açlıklara da&#8216;vet kılur, Kendü gibi hôr u bî-&#8216;izzet kılur</p>
 <p><small>1837.</small> Herze söylemekden usanmaz dahı, Nesne bilmez benden ögrenmez dahı</p>
 <p><small>1838.</small> Kime olur-ısa kemzenlik kılur, Yigligi virür alulıgı alur</p>
 <p><small>1839.</small> Başı gözi yok-durur hîç işinüñ, Zerreçe kadrini bilmez kişinüñ</p>
 <p><small>1840.</small> Bu kafasdan yazıya uçmak gerek, Konşulıgından bunuñ kaçmak gerek</p>
 <p><small>1841.</small> Hayf ola kim aña cüllâb içürem, &#8216;Ömrümi bir câhil-ile geçürem</p>
 <p><small>1842.</small> Bençe ol mümkin degüldür kim öte, Aña şol kim benden örgendi yite</p>
 <p><small>1843.</small> Gideyim kim kendü kadrini bile, Benden ayrıldugına zârî kıla</p>
 <p><small>1844.</small> Ne kadar kim tûti kargayı sıdı, Karga tûtî hicvin artuk okıdı</p>
 <p><small>1845.</small> Tûtı kargaya &#8216;adûdur dir-idi, Karga tûtıya delüdür dir idi</p>
 <p><small>1846.</small> Niçe kim ol bundan usanur-ıdı, Bu yüz ança andan igrenür-idi</p>
 <p><small>1847.</small> Ol buña bir hâr-u-hesdür dir-idi, Bu aña bir hîç kesdür dir-idi</p>
 <p><small>1848.</small> Ol buña hîç iltifât itmez-idi, Bu anı bir tereye dutmaz-ıdı</p>
 <p><small>1849.</small> Degmesi kendü yolında öginür, Her birisi kendüzini begenür</p>
 <p><small>1850.</small> Câhili &#8216;âlim gözi yok kim göre, &#8216;Âlimi câhil bulursa öldüre</p>
 <p><small>1851.</small> Cân ten ahvâlinden olmışdur melûl, Ten dahı cân &#8216;âlemin kılmaz kabûl</p>
 <p><small>1852.</small> Cân-ıla ten düzmegi müşkil ola, Cân kaçan hem-reng-i âb u gil ola</p>
 <p><small>1853.</small> Cism dîv ü &#8216;işve telbîsi-durur, Cândur âdem kim ten iblîsî-durur</p>
 <p><small>1854.</small> Hâs eydür &#8216;âm nesne bilmedi, &#8216;Âm eydür bildügini kılmadı</p>
 <p><small>1855.</small> Degmesi eydür benem hôd arada, Benden artuk kimse yokdur yörede</p>
 <p><small>1856.</small> Hasm eger düşmen görür-ise bizi, Kim görinmez bize illâ kendüzi</p>
 <p><small>1857.</small> Biz hôd anı dünyada var dimezüz, Şekker-ise kim gül-ile yimezüz</p>
 <p><small>1858.</small> Kimse-y-ile biz &#8216;adâvet kılmazuz, Düşmanumuz kimdügini bilmezüz</p>
 <p><small>1859.</small> Zîra dünyâda bilinmez kişiler, Zerre gibi dek güneşde ışılar</p>
 <p><small>1860.</small> Düşmanum kim idügin bilimezin, Dünyada ben hôd anı var dimezin</p>
 <p><small>1861.</small> Düşmanum çün bellü kişi olmadı, Eyle dut kim dünyaya hôd gelmedi</p>
 <p><small>1862.</small> Gaybet-ile ne etini yiyeyim, Bilmedügüm kişiye ne diyeyim</p>
 <p><small>1863.</small> Şarlunuñ çün gussasında olmazuz, Şarda kimse var mı yok mı bilmezüz</p>
 <p><small>1864.</small> Biz cihânda bilineni bilürüz, Anuñ-ıçun şarlu terkin kıluruz</p>
 <p><small>1865.</small> Sen cihân serverlerin kılgıl temîz, Yohsa şar da&#8216;vâsuz olmaz iy &#8216;azîz</p>
 <p><small>1866.</small> Çün becid şar kaygusında olmazuz, Şar tolu halk u birisin bilmezüz</p>
 <p><small>1867.</small> Niçe kim &#8216;âlemde fikret kıluruz, Şarda Gülşehrî adını bilürüz</p>
 <p><small>1868.</small> Ol birez ili dutar-ısa revâ, Yohsa cüz sîmurga değmez bir hevâ</p>
 <p><small>1869.</small> Zîra bu ilde kim aslanlar azar, Degme köyde yüz senüñ gibi gezer</p>
 <p><small>1870.</small> Biz ne ilüñi bilürüz ne seni, Taşdur iki yüzlünüñ yüzi göni</p>
<h3> SU&#8217;ÂL KERDEN-İ SÂYİL-İ DÎGER, EZ HÜDHÜD DER BEYÂN-I ÂN Kİ, TAHKÎK ÇİST VE TAKLÎD ÇİST, KUDÂMEST </h3> 
 <p><small>1871.</small> Biri eydür i&#8216;tikâdum var dürüst, Hak yolında degülem dînde süst</p>
 <p><small>1872.</small> Ne ki baña Tañrı&#8217;dan söylediler, Yâ Resûl&#8217;ından beyân eylediler</p>
 <p><small>1873.</small> Kamusına ben inandum cân bigi, Küfri hergiz sanmadum îmân gibi</p>
 <p><small>1874.</small> Tañrı emrin yirine getürürem, Emr-ile her bir işi bitürürem</p>
 <p><small>1875.</small> Emr-i ma&#8216;rûfı vü nehy-i münkeri, Bekledüm şöyle ki bir kân gevheri</p>
 <p><small>1876.</small> Şer&#8216; hükmin bekledüm bir cân gibi, Derdümi terk itmedüm dermân gibi</p>
 <p><small>1877.</small> Kamu kişi kavlına inanuram, Dükelini kendü gibi sanuram</p>
 <p><small>1878.</small> Eydürem kimse nite egri ola, Ergiyi vü togruyı Tañrı bile</p>
 <p><small>1879.</small> Kamu halka var bizüm ikrârumuz, Kimsenüñ hâline yok inkârumuz</p>
 <p><small>1880.</small> Biz dükeli halkı sanuruz eyü, Yavuz olur-ısa kendüye kayu</p>
 <p><small>1881.</small> İ&#8216;tikâdumı dürüst eylemişem, Hakka vü nâ-hakka süst eylemişem</p>
 <p><small>1882.</small> Tañrı&#8217;nuñ farzın getürdüm yirine, Sünnetin Paygâmberüñ kıldum yine</p>
 <p><small>1883.</small> Sıdk-ıla on altı kez hacc itmişem, Ka&#8216;be şehrinden Minâ&#8217;ya gitmişem</p>
 <p><small>1884.</small> Mâlumuñ virdüm zekâtın ehline, Müşkil işlerüñ yapışdum sehline</p>
 <p><small>1885.</small> Çünki Şa&#8216;bân ayı eyledi hurûc, Kamu endâmum-ıla dutdum oruç</p>
 <p><small>1886.</small> Bid&#8216;ata hîç iltifât eylemedüm, Kasd-ıla hergiz yalan söylemedüm</p>
 <p><small>1887.</small> Uymadum bâtın-ıla her dehriye, İ&#8216;tikâdı bagladum Gülşehrî&#8217;ye</p>
 <p><small>1888.</small> İ&#8216;tikâd assı kıla mı kişiye, Kim anuñ ılduzı anda ışıya</p>
<h3> CEVÂB DÂDEN-İ HÜDHÜD, ÂN SÂ&#8217;İL-RÂ NÎZ </h3> 
 <p><small>1889.</small> Hüdhüd eydür i&#8216;tikâd assı kıla, Âdemîye anda vü ecrin bile</p>
 <p><small>1890.</small> Her kimüñ kim i&#8216;tikâdı yok-durur, Tâ&#8216;atı az u günâhı çok-durur</p>
 <p><small>1891.</small> Mu&#8216;tekid bürhân-ıla olur-ısañ, Hüccet-ile her sözi bilür-iseñ</p>
 <p><small>1892.</small> İ&#8216;tikâduñı kişi egemeye, Seni hakdan bâtıla çekemeye</p>
 <p><small>1893.</small> Yohsa taklîd-ile inanur-ısan, Sâni&#8216;i sen bildügüñ sanur-ısañ</p>
 <p><small>1894.</small> Hüccetiyle dehri seni aldaya, Sâni&#8216; ol sen sanduguñ degül diye</p>
 <p><small>1895.</small> Sen cevâbın virimeyesin anuñ, Zîra bürhân-ıla bilmedi canuñ</p>
 <p><small>1896.</small> İ&#8216;tikâduñ döne vü kalmaya uz, Zîra îmânda mukallidsin henûz</p>
 <p><small>1897.</small> İlla çün bürhân-ıla añlayasın, Mantıkînuñ hüccetin tañlayasın</p>
 <p><small>1898.</small> Eydesin masnû&#8216;a bir sâni&#8216; gerek, Zîra her mecmû&#8216;a bir Câmi&#8216; gerek</p>
 <p><small>1899.</small> Sâni&#8216; olmaz-ısa bu masnû&#8216;a pes, Kendüye sâni&#8216; ola iy hîç kes</p>
 <p><small>1900.</small> Nesne kendü sâni&#8216;i nite ola, Yâ bu söz &#8216;akla kaçan togru gele</p>
 <p><small>1901.</small> Sâni&#8216; ü masnû&#8216; bir nesne kaçan, Ola iy &#8216;aklı hevâsından seçen</p>
 <p><small>1902.</small> Bir-durur Sâni&#8216; kim anuñ misli yok, Ol yaratdugı cihânda sun&#8216;ı çok</p>
 <p><small>1903.</small> Zâtı-y-ıla vâcib oldur iy &#8216;azîz, Kim virür her türlü halka bir temîz</p>
 <p><small>1904.</small> Halk çokdur ol yaluñuz bir-durur, Biri çok sanan kişi kâfir-durur</p>
 <p><small>1905.</small> Döriden vâcib-durur zâtı-y-ıla, Döriyen mümkindür âlâtı-y-ıla</p>
 <p><small>1906.</small> Vâcib oldur kim hemîşe olısar, Dâyimâ var-ıdı vü hem kalısar</p>
 <p><small>1907.</small> Mümkin ol kim gâh ola gâh olmaya, Gâh kala &#8216;âlemde vü gâh kalmaya</p>
 <p><small>1908.</small> Nesneyi ol dâyim olan yarada, Gâh olan gâh olmayan ne döride</p>
 <p><small>1909.</small> Gâh olan gâh olmayanı aradan, Girü ol dâyim olandur yaradan</p>
 <p><small>1910.</small> Nakle &#8216;aklı eylegil her sözde yâr, Mu&#8216;takid bürhân-ıla ol zînhâr</p>
 <p><small>1911.</small> Sen muhakkik ol ki rengüñ solmaya, Kim mukallidler Müsülmân olmaya</p>
 <p><small>1912.</small> Degme dîküñ ileyine bir çanak, Koma görgil kim ne var içinde bak</p>
 <p><small>1913.</small> Her misi &#8216;âlemde altun sanmagıl, Degme taşı dürr-i meknûn sanmagıl</p>
 <p><small>1914.</small> Kapuda oturur-ısañ kim gele, H&#728;ôca ol ev iki kapulu ola</p>
 <p><small>1915.</small> İ&#8216;tikâdum var diyü aldanmagıl, Degme bir dîvi Süleymân sanmagıl</p>
 <p><small>1916.</small> Sun&#8216;a sâni&#8216; dimegil dehrî gibi, Hâlık&#8217;uñı añla Gülşehrî gibi</p>
 <p><small>1917.</small> Kim Süleymân&#8217;a selâm eyleyesin, Mantıku&#8217;t-tayr&#8217;ı tamâm eyleyesin</p>
 <p><small>1918.</small> Çok Süleymân sanduguñ bir mûr ola, Bilmedügüñe irâdet kûr ola</p>
 <p><small>1919.</small> Çok kerâmetler cihânda rîv-idi, Ança Âsaf adlu kim bir dîv-idi</p>
 <p><small>1920.</small> Ol hakîm-ile bilüñ ol gözsüzi, Añlañuz kim niçe açıldı gözi</p>
<h3> MESEL ÂVERDEN-İ HÜDHÜD, BER-HÔD DÂSTÂN-I NÂ-BÎNÂ-YI, MÂDER-ZÂD </h3> 
 <p><small>1921.</small> Çün biz añavuz ulu Tañrı adın, Siz ta&#8216;âlallah diñüz key ulu adın</p>
 <p><small>1922.</small> Biz dürûd eyleyiçek her bir ere, Siz tahiyyât irürüñ Peygâmber&#8217;e</p>
 <p><small>1923.</small> Eylük ide ögüdümüz işiden, Hîç yavuzlık bulmaya eylük iden</p>
 <p><small>1924.</small> Eyü diyen kişiler ögüt vire, Eyü devletlüler ögüde gire</p>
 <p><small>1925.</small> Niçe kim az olısar va&#8216;z işiden, Çok olısar şarda va&#8216;ızlık iden</p>
 <p><small>1926.</small> Çünki va&#8216;iz pendini diñleyesin, Yazugum çokdur diyüp iñleyesin</p>
 <p><small>1927.</small> Bir iki gözüñ yaşını sıkasın, Çünki vâ&#8216;iz meclisinden çıkasın</p>
 <p><small>1928.</small> Girü kendü işüñe başlayasın, Dahı çogırak yazuk işleyesin</p>
 <p><small>1929.</small> Kimse yok kim vâ&#8216;ız ögüdin dutar, Yohsa konşı ölümi vâ&#8216;ız yiter</p>
 <p><small>1930.</small> Benüm işüm senüñ-ile söz-ile, Ol hakîm işidür ol gözsüz-ile</p>
 <p><small>1931.</small> Kim meger bir anadan bir nâmdâr, İki gözsüz dogmış-ıdı dil-figâr</p>
 <p><small>1932.</small> Hîç rengüñ şeklini bilmez-idi, Dise dahı aña fehm olmaz-ıdı</p>
 <p><small>1933.</small> Gönli içinde becid aglar-ıdı, Degme rengüñ sûretin baglar-ıdı</p>
 <p><small>1934.</small> Saru kızıl sûreti böyle ola, Dir-idi vü gök yeşil eyle ola</p>
 <p><small>1935.</small> Ak karanuñ sûretin hem bî-gümân, Baglar-ıdı göñli içinde revân</p>
 <p><small>1936.</small> Yog-ıdı şek hergiz öginde bile, Kim kızıl ak rengi ayruksı ola</p>
 <p><small>1937.</small> Erdi bir kehhâl-ı hâzık otı çok, Gördi gözsüzi kim iki gözi yok</p>
 <p><small>1938.</small> Eydür iy gözsüz gözüñ gel açayım, Oduñ üstine sovuk su saçayım</p>
 <p><small>1939.</small> Kim ögüñde bigi kılasın taleb, Kim bu taşragıya beñzer mi &#8216;aceb</p>
 <p><small>1940.</small> Gözsüz eydür gözümi açsa-y-ıduñ, Odumuñ üstine su saçsa-y-ıduñ</p>
 <p><small>1941.</small> Kim bu göñlümdekiyi göre-y-idüm, Nem varın kamu saña vire-y-idüm</p>
 <p><small>1942.</small> Dünya varlıgı göz-ile añlanur, Gözsüz işi yidilüben tañlanur</p>
 <p><small>1943.</small> Tîre gözsüzlikden oldı baña hâl, Göz gerek baña gerekmez mülk ü mâl</p>
 <p><small>1944.</small> Degme rengüñ çok işitdüm zikrini, Eyledüm göñlümde şekl ü fikrini</p>
 <p><small>1945.</small> Hîç rengüñ sûretin çün görmedüm, Sûretinüñ fikrini terk urmadum</p>
 <p><small>1946.</small> Gözüm aç kim degme rengüñ sorayım, Adını vü sûretini göreyim</p>
 <p><small>1947.</small> Kim muvâfık mı benüm endîşeme, Yonılur mı bu girihler pîşeme</p>
 <p><small>1948.</small> Vardı ol göz açıcı göz açmaga, Yidi ev yapdı göze ot saçmaga</p>
 <p><small>1949.</small> Ev biribirinüñ içinde durak, Altısından evvel ev karañırak</p>
 <p><small>1950.</small> Evlerüñ yidinçisi taşra olur, Ayduñ u kızıl yeşil nakşı tolur</p>
 <p><small>1951.</small> Yazlu dîvarında nakşı yakşı çok, Olmaya bir reng kim ol evde yok</p>
 <p><small>1952.</small> Gözsüzi karañu ive givirür, Bir mum ileyinde hôş yanadurur</p>
 <p><small>1953.</small> Gözin açar yidi gün tîmâr ider, Andan ol evden ikinçiye gider</p>
 <p><small>1954.</small> Degme evde yidi gün otın saçar, Andan ol taşra yidinçiye gider</p>
 <p><small>1955.</small> Gözsüz ol yidinçi evde çün durur, Gözi açılmış olur bakar görür</p>
 <p><small>1956.</small> Ol evi kim yavlak aydın u ulu, Kamu dürlü reng ü nakş-ıla tolu</p>
 <p><small>1957.</small> Eydür iy üstâd bu nakş u nigâr, Ne-durur bu evde yazlu şâhvâr</p>
 <p><small>1958.</small> Eydür ol kızıl yeşil ak u saru, Kim işitmiş olasın çok ilerü</p>
 <p><small>1959.</small> Yazlu bu eyvândagı anlar-durur, Ne kim işitdüñ-ise bunlar-durur</p>
 <p><small>1960.</small> Şoldur ak şoldur kızıl şoldur yeşil, Şunı gök añla ve şunı saru bil</p>
 <p><small>1961.</small> Gözsüz eydür benüm agum kızılum, Kim ögümde dutar-ıdum iy ulum</p>
 <p><small>1962.</small> Beñzemez bu ak-ıla bu kızıla, Yeşilüm hîç beñzemez bu yeşile</p>
 <p><small>1963.</small> Akı hem bunuñ gibi sanmaz-ıdum, Karaya hem böyle inanmaz-ıdum</p>
 <p><small>1964.</small> Azrakı ayruksırak sanur-ıdum, &#8216;Ūdıya ayruksı inanur-ıdum</p>
 <p><small>1965.</small> Göñlümüñ içinde rengüm çok-durur, İlla birisi bu evde yok-durur</p>
 <p><small>1966.</small> Her ne şekli kim göñülde bagladum, Görmedügüm içün anı agladum</p>
 <p><small>1967.</small> Çünki gördüm yavlak ırag-ıdı ol, Sandugumdan bunça biñ ferseng yol</p>
 <p><small>1968.</small> Senüñ ag u kızıluñ eyvândadur, Bilmezem kim benüm agum kandadur</p>
 <p><small>1969.</small> Bu-y-ısa kızıl bes ol kızıl kanı, Bu yeşil-ise pes ol yeşil kanı</p>
 <p><small>1970.</small> Kamu rengüñ sûretin gördüm &#8216;ayân, Göñlüm içinde benüm rengüm hemân</p>
 <p><small>1971.</small> Benüm akumdan delim ayruk bu ak, Ol kızıldan bu kızıl yavlak ırak</p>
 <p><small>1972.</small> Niçe kim beñzedürem kılup kabûl, Gördügüm göñlümdeki gibi degül</p>
 <p><small>1973.</small> Ol hakîm eydür hakîkatdan mecâz, Çok ırak düşmiş-durur iy ser-firâz</p>
 <p><small>1974.</small> Her ne kim işidesin ya sorasın, Andan ayruksı ola çün göresin</p>
 <p><small>1975.</small> Degme baş içinde bir sevdâ durur, Kimse bilmez kim hakîkat ne-durur</p>
 <p><small>1976.</small> Degme kişi bir yola der-mândedür, Kim bilür kim maslahatlar kandadur</p>
 <p><small>1977.</small> Her yola bir yol dahı oldı &#8216;adû, Kamu yolda eylük olmışdur eyü</p>
 <p><small>1978.</small> Çün yoluñı bilmedüñ kim ne-y-imiş, Eylük it kim kamu yolda key-imiş</p>
 <p><small>1979.</small> Cânuñ ol gözsüz-durur iy nâmdâr, &#8216;Akluñ ol hâzık hakîm-i rûzgâr</p>
 <p><small>1980.</small> Ol karañu ev &#8216;ademdür bî-gümân, Ol ikinçi ev ata sulbı hemân</p>
 <p><small>1981.</small> Ana karnını üçinçi ev kıl, Tıfl hâlini dahı dördinçi bil</p>
 <p><small>1982.</small> Ol beşinçi ev yigitlik yolıdur, Ol kim altınçı kocalık hâlidür</p>
 <p><small>1983.</small> Ol yidinçi ev ölümden soñra hôş, Âhiretdür kim ileyüñdedür uş</p>
 <p><small>1984.</small> Âhiret kasrına çün kim varasın, Ne ki göñlüñdedür anı göresin</p>
 <p><small>1985.</small> Ne ki merhem sanduñ anda dâg ola, Ne ki kara gördüñ anda ag ola</p>
 <p><small>1986.</small> Bunçaları bunda ulu sorasın, Anda kamudan kiçirek göresin</p>
 <p><small>1987.</small> Bunçaları bunda kiçi sanasın, Anda ululıgına inanasın</p>
 <p><small>1988.</small> Niçe begler anda kul gibi ola, Niçe kullar anda sultânlık bula</p>
 <p><small>1989.</small> İy niçe &#8216;âmî kim anda hâs ola, İy niçe &#8216;âlim ki bî-ihlâs ola</p>
 <p><small>1990.</small> Bundagı ulu riyâdan toludur, Ulu ol-durur kim anda uludur</p>
 <p><small>1991.</small> Bunçalar kim eydeler biz &#8216;âkıluz, Olmayalar anda &#8216;akl içinde uz</p>
 <p><small>1992.</small> Bunçalar kendüzin uçmaklık sana, Anda tamuda teni oda yana</p>
 <p><small>1993.</small> Bunçalar ben tamulıgam diyeler, Anda anı uçmak ehli sayalar</p>
 <p><small>1994.</small> Bunça kişi da&#8216;vi &#8216;âşıklık kıla, Anda kamu da&#8216;vası yalan ola</p>
 <p><small>1995.</small> Niçe kişi ben Müsülmânam diye, Anı Hak anda gavurlardan saya</p>
 <p><small>1996.</small> Niçe şeyh ol arada yoldan kala, Menzilet anda mürîdinüñ ola</p>
 <p><small>1997.</small> Bunça âhîlar riyâyî bulına, Terbiye anda hudâyî bulına</p>
 <p><small>1998.</small> Bunça işi Hakk-ıçun işler kişi, Kim yüzine urılısar ol işi</p>
 <p><small>1999.</small> Şimdi uyırsın kaçan uyanasın, Öldügüñden uykudan uyanasın</p>
 <p><small>2000.</small> İrte olsun kim göresin iy hoca, Kim karañuda kimi kuçduñ gice</p>
 <p><small>2001.</small> Toz açılsun kim göre yolı bilen, Kim eşeklü mi ya atlu mı gelen</p>
 <p><small>2002.</small> Eylük it yâra ki her yolda kişi, Eylüginden yig bilinmeye işi</p>
 <p><small>2003.</small> Çok kişi üzdi kopuzınuñ kılın, Söylemedi kimse Gülhşehrî dilin</p>
 <p><small>2004.</small> Eyle datlu dökdi azgından sözi, Kim dilini yiyüyazdı kendüzi</p>
 <p><small>2005.</small> Şâd ol iy her dâsitânı sâz iden, Dükedüben bir dahı âgâz iden</p>
<h3> SU&#8217;ÂL KERDEN-İ SÂ&#8217;İL-İ DÎGER, EZ HÜDHÜD DER &#8216;İLM </h3> 
 <p><small>2006.</small> Birisi eydür ki &#8216;ilmüm çok-durur, Olmaya bir fen ki bende yok-durur</p>
 <p><small>2007.</small> Dünya işin &#8216;ilm-ile tañlamışam, Hadd ü resmin her sözüñ añlamışam</p>
 <p><small>2008.</small> Her fenüñ irişmişem tahkîkına, Kim tasavvurdan gidem tasdîkına</p>
 <p><small>2009.</small> Kim kılur-ısa lugat ta&#8216;rîfini, Benden ögrenmek gerek tasrîfini</p>
 <p><small>2010.</small> Nahv-ıla i&#8216;râbı yavlak kıluram, Ref&#8216; ü nasb u cerr ü cezmi bilürem</p>
 <p><small>2011.</small> Hikmeti vü hey&#8216;eti vü mantıkı, Añladum yavlak u bildüm tahkîkî</p>
 <p><small>2012.</small> Ben Mecestî &#8216;ilmini çün söylerem, Hendese &#8216;ilminde eşkâl eylerem</p>
 <p><small>2013.</small> Çün mürâyâ &#8216;ilmini şerh iderem, Cüst ilâhîden hilâfa giderem</p>
 <p><small>2014.</small> &#8216;İlmi çün iledürem ma&#8216;lûmına, Lâzımı irürürem melzûmına</p>
 <p><small>2015.</small> &#8216;İlletüñ añladuram ma&#8216;lûlını, Fâ&#8216;ilüñ gösterürem mef&#8216;ûlını</p>
 <p><small>2016.</small> Göklerüñ pergâlını cedvel kılam, Kim nücûmuñ müşkilini hal kılam</p>
 <p><small>2017.</small> Ben ki İklîdis&#8217;de yavlak mâhirem, Kim tabî&#8216;iyle o tıbda kâdirem</p>
 <p><small>2018.</small> Tahta remliyle cihânı bî-hicâb, Arpa arpa eyledüm yüz kez hisâb</p>
 <p><small>2019.</small> Mümkinât ahvâlini key tañlaram, Mümteni&#8216;den vâcibi hôd añlaram</p>
 <p><small>2020.</small> Müstedillem çün ki isti&#8216;mâl idem, Mâlikî mülkinden istidlâl idem</p>
 <p><small>2021.</small> Medresede bunça tahsîl eyledüm, &#8216;İllete yüz dürlü ta&#8216;lîl eyledüm</p>
 <p><small>2022.</small> Hem usûl-i dîn-ile ma&#8216;mûr-ıdum, Hem usûl-i fıkh-ıla meşhûr-ıdum</p>
 <p><small>2023.</small> Ol müderris kim mu&#8216;îd olan benem, Müstefîdîne müfîd olan benem</p>
 <p><small>2024.</small> Degme bir &#8216;ilmi ki ta&#8216;rîf eyledüm, Bir risâle anda tasnîf eyledüm</p>
 <p><small>2025.</small> Ben rukūmı yazar-ısam deftere, Dercini kıla &#8216;Utârid yüz pare</p>
 <p><small>2026.</small> Gökleri çün bahs idem ashâb-ıla, Yüz rasad baglayam usturlâb-ıla</p>
 <p><small>2027.</small> Çün vücûduñ bilem istihsânını, Her delîlüñ getürem bürhânını</p>
 <p><small>2028.</small> Lafzı bilür va&#8216;izem i&#8216;lâl-ıla, Lafzı bilmez degülem i&#8216;mâl-ıla</p>
 <p><small>2029.</small> Niçe kim mescidde meclis eylerem, Tañrı vü peygâmberinden söylerem</p>
 <p><small>2030.</small> Çün edebde hutbeler imlâ kılam, İsm ü fi&#8216;l ü harf-ile inşâ kılam</p>
 <p><small>2031.</small> Vezn-ile çün şi&#8216;ri taktî&#8216; eyleyem, San&#8216;atın tecnîs ü tarsî&#8216; eyleyem</p>
 <p><small>2032.</small> Şimdi kim her &#8216;ilmi añladum tamâm, Kalmadı bilmedügüm fen ve&#8217;s-selâm</p>
 <p><small>2033.</small> Benden işit her sözüñ takrîrini, Kim kılam her âyetüñ tefsîrini</p>
 <p><small>2034.</small> Çün ehâdisüñ beyânın kıluram, Ol ki Rabbânî-durur hem bilürem</p>
 <p><small>2035.</small> Çünki âyetden hadîs ihrâc idem, Fıkh ilmin anda istihrâc idem</p>
 <p><small>2036.</small> Vâcib ü farz u mubâh ü müstehab, Her biri benden kılur hükmin taleb</p>
 <p><small>2037.</small> Çün hakîkatdan mecâzı añladum, Bu kamu nâz u niyâzı tânladum</p>
 <p><small>2038.</small> İhtisâr itdüm dekâyık &#8216;ilmine, Kim meger irem hakâyık &#8216;ilmine</p>
 <p><small>2039.</small> Yohsa nârıncât-ıla çün tañlaram, Sîmiyâ vü kîmiyâyı añlaram</p>
 <p><small>2040.</small> Benden oldı ister-iseñ hôd &#8216;ayân, Dünyada &#8216;ilm-i ma&#8216;ânî vü beyân</p>
 <p><small>2041.</small> Çün ferâyiz &#8216;ilmini kıldum hisâb, Bildüm uht u ibn sehmin bî-hicâb</p>
 <p><small>2042.</small> Hâlını bildüm eb ü ümmüñ girü, Ben hisâbını iletdüm ilerü</p>
 <p><small>2043.</small> Her kim ol on iki &#8216;ilmi hal kıla, Istılâhumdan beni hôd ol bile</p>
 <p><small>2044.</small> Kim hünermend-ise beni añlaya, Yohsa câhiller bu sözi tañlaya</p>
 <p><small>2045.</small> Bildügümi sakınam her dehriden, Bilmedügümi soram Gülşehri&#8217;den</p>
 <p><small>2046.</small> Böyle şerh ü bast kılmak her feni, Mantıku&#8217;t-tayr&#8217;ında &#8216;Attâr&#8217;uñ kanı</p>
 <p><small>2047.</small> Böyle kılmak degme bir &#8216;ilmi temîz, Görmeye düşinde &#8216;Attâr iy &#8216;azîz</p>
 <p><small>2048.</small> &#8216;İlmüñ anda i&#8216;tibârı ola mı, Cevheri kimse &#8216;arazdan bile mi</p>
<h3> CEVÂB DÂDEN-İ HÜDHÜD, ÂN SÂ&#8217;İL-RÂ NÎZ </h3> 
 <p><small>2049.</small> Hüdhüd eydür &#8216;ilm eri sultân ola, &#8216;Âlim ü câhil kaçan yeksân ola</p>
 <p><small>2050.</small> &#8216;Âlim olmayan kişi câhil-durur, Câhil-ile söylemek müşkil-durur</p>
 <p><small>2051.</small> &#8216;Âlimüñ cennât u hurremdür yiri, Câhilüñ anda cehennemdür yiri</p>
 <p><small>2052.</small> Âdemî hayvân olandan yig-durur, Dîv olan nâdân olandan yig-durur</p>
 <p><small>2053.</small> Bildügini işlemek baglar hayâl, Bilmedügin işlemek ola muhâl</p>
 <p><small>2054.</small> Müşterî iner-ise gökden henûz, Aña añlanmaya yirde bu rumûz</p>
 <p><small>2055.</small> Yirde var kişi ki gök esrârını, Eyle añladı ki yâr agyârını</p>
 <p><small>2056.</small> &#8216;Âmilerüñ sohbeti dilgîr ola, Ehl-ile nâ-ehl kaçan bir ola</p>
 <p><small>2057.</small> &#8216;Âlimüñ uykusı bî-&#8216;illet-durur, Bilmeyenüñ tâ&#8216;atı zillet-durur</p>
 <p><small>2058.</small> &#8216;Âlim ol yig kim girü &#8216;âmil ola, Dîn anuñ yigrek ki sâhib-dil ola</p>
 <p><small>2059.</small> &#8216;İlm-ile çün olmaya bile &#8216;amel, Ol hamâla ta&#8216;nalar ura cemel</p>
 <p><small>2060.</small> Bilüp işlemedügüñ lâ-şey-durur, Bildügüñi işler-iseñ key-durur</p>
 <p><small>2061.</small> Hırsı yavlak &#8216;ilm-ile kuvvet duta, &#8216;Âlemi bir söz-ile &#8216;âlim uta</p>
 <p><small>2062.</small> Diler-ise hakkı bâtıl eyleye, İster-ise bâtılı hak söyleye</p>
 <p><small>2063.</small> Sadlayınça bunça &#8216;ilmi iy &#8216;azîz, Bulsa yig bir &#8216;ilm-ile birez temîz</p>
 <p><small>2064.</small> Dimek işlemek katında neng ola, Bundan aña elli biñ ferseng ola</p>
 <p><small>2065.</small> Durmadı îmân evinde bî-halel, Her teni kim olmadı &#8216;ilm ü &#8216;amel</p>
 <p><small>2066.</small> Çok köyindüñ illa puhte olmaduñ, Bildüñ illâ bildügüñi kılmaduñ</p>
 <p><small>2067.</small> Şekker-ile baluñ añladuñ adın, İlla hergiz bilmedüñ yiyüp dadın</p>
 <p><small>2068.</small> Hırsa her kim &#8216;ilm-ile meftûn ola, Şem&#8216;-ile gice ogurlıga gele</p>
 <p><small>2069.</small> Ogrı evde kethuda olsa n&#8217;ide, Bir ilançuk ejdehâ olsa n&#8217;ide</p>
 <p><small>2070.</small> &#8216;İlmi çün kim mekr-içün hâsıl kıla, Hîle-y-ile hakları bâtıl kıla</p>
 <p><small>2071.</small> Kimse aña rişvet okın çün ata, Elli biñ kez bir pula dînin sata</p>
 <p><small>2072.</small> Anda kim her zahm yüz merhemçedür, &#8216;Âlimüñ yazugı bir &#8216;âlemçedür</p>
 <p><small>2073.</small> Deñiz olduñ-ısa gavgâ kılmagıl, Gemide ol nahvi gibi olmagıl</p>
 <p><small>2074.</small> Nahvı Gülşehrî bilür yavlak hîç, Bahs içinde kavmı kılmaz girde hîç</p>
<h3> HİKÂYET </h3> 
 <p><small>2075.</small> Gemiye oturdı bir nahvî meger, Sandı kim deñizde yok havf u hatar</p>
 <p><small>2076.</small> Gemiçi gemiyi düzedür-idi, Bâdbân agacın uzadur-ıdı</p>
 <p><small>2077.</small> Geh gemide olur-ıdı gâh suda, Gemiçinüñ işi oldur pes n&#8217;ide</p>
 <p><small>2078.</small> Bir gice kim bâdbân kurmış-ıdı, Nahvınuñ katında oturmış-ıdı</p>
 <p><small>2079.</small> Gemiçiye nahvı eydür iy &#8216;azîz, Nahv-ıla lafzı kılur mısın temîz</p>
 <p><small>2080.</small> Hîç nahıv okıduguñ var mı senüñ, Kim hüner hâsıl kıla cân u tenüñ</p>
 <p><small>2081.</small> Ref&#8216; ü nasb u cer nedür bilür misin, Fâtihâ i&#8216;râbını kılur mısın</p>
 <p><small>2082.</small> Eydür armadum ben ol müşkilde rây, Nahvı eydür yarı &#8216;ömrüñ yoga say</p>
 <p><small>2083.</small> Nahvı okımaduñ-ısa bî-gümân, Yarı &#8216;ömrüñ fâni olmış iy fulân</p>
 <p><small>2084.</small> Gemiçiyi hasta kıldı bu hitâb, İlla ol dem vermedi aña cevâb</p>
 <p><small>2085.</small> Kim hatâdan her kim añladı savâb, Her su&#8217;âle vire vaktında cevâb</p>
 <p><small>2086.</small> Gemi bir girdâba düşdi nâgehân, Gemiçi nahvîye eydür iy fülân</p>
 <p><small>2087.</small> Hîç deñizde yüzmek ögrendüñ midi, Yâ suya düşesüñi sanduñ mıdı</p>
 <p><small>2088.</small> Eydür ol ahvâli hîç ögrenmedüm, Deñiz içine giresüm sanmadum</p>
 <p><small>2089.</small> Kamu dürlü &#8216;ilm ü hikmet bende var, İlla bir yüzmek kim ol fen sende var</p>
 <p><small>2090.</small> Gemiçi nahvıya eydür pes kamu, &#8216;Ömrüñ oldı şimdi fânî iy &#8216;amû</p>
 <p><small>2091.</small> Yüziçi suda el ayak urısar, Yüzmeyen &#8216;ömri fenâya varısar</p>
 <p><small>2092.</small> Gemiçiye sorma kim nahvı mısın, Gemiye sor kim deñiz mahvı mısın</p>
 <p><small>2093.</small> Mahv-ıla kurtıla deñizden kişi, Yohsa nahv-ıla kaçan bite işi</p>
 <p><small>2094.</small> Mahv işe gelür deñizde iy refîk, Nahv-ıla kesmege yaramaz tarîk</p>
 <p><small>2095.</small> Nahvı bunda mahviler hîçe saya, Mahv-ısañ kayırmadın düşgil suya</p>
 <p><small>2096.</small> Yüzemez-iseñ suda çün ölesin, Da&#8216;vılaruñdan kamu kurtılasın</p>
 <p><small>2097.</small> Ölü başına su ayagın ura, Diri deñizden kaçan cân kurtara</p>
 <p><small>2098.</small> Nahv-ıla añlamayasın bu dili, Mahv-ıla hall idesin bu müşkili</p>
 <p><small>2099.</small> Nahv-ıla tenhâ bulınmaz bu &#8216;ilel, &#8216;İlm-ile yaluñuz olmaz bu &#8216;amel</p>
 <p><small>2100.</small> Nahvı deñizde elüñ kaçan duta, Mahv olıçagın meger işüñ bite</p>
 <p><small>2101.</small> &#8216;İlm oldur kim Hak&#8217;a rehber ola, Cehl ola kim ilede ayruk yola</p>
 <p><small>2102.</small> &#8216;İlm çün senden seni alımadı, Mislerüñi kîmiyâ kılımadı</p>
 <p><small>2103.</small> Nahv-ıla Gülşehri i&#8216;râbı bilür, Mahv olıcak kamusından kurtılur</p>
 <p><small>2104.</small> Kamu nev&#8216;üñ bildi cim ü faslını, İlla dahı añlamadı aslını</p>
 <p><small>2105.</small> Fıkh fıkha nahva nahvı sarfa sarf, Asla kavuşmakdur iy yâr-ı şikref</p>
<h3> SU&#8217;ÂL KERDEN-İ SÂ&#8217;İL-İ DÎGER, EZ HÜDHÜD DER &#8216;ADL </h3> 
 <p><small>2106.</small> Birisi eydür &#8216;adâletdür işüm, Memleketde &#8216;adl-ıla hôşdur başum</p>
 <p><small>2107.</small> Hükm-ile bir derde yüz dermân, &#8216;Adl-ıla bir kurdı bir çoban kılam</p>
 <p><small>2108.</small> Zulm-ıla &#8216;âdıllıgum çün ayrışa, Kurd-ıla mülkümde koyun barışa</p>
 <p><small>2109.</small> Ben siyâset diler-isem sürmege, Korka togan keklige zahm urmaga</p>
 <p><small>2110.</small> &#8216;Âlemi çün &#8216;ilm-ile karışduram, Od-ıla suyı bile barışduram</p>
 <p><small>2111.</small> İl içinde eyledür hükmüm revân, Kim kıla emrüm zemîni âsumân</p>
 <p><small>2112.</small> Halkı sag u kavmı bî-kaygu-durur, Nergisüñ gözi meger sayru-durur</p>
 <p><small>2113.</small> Niçe kim hükmümde ola rûzigâr, Gülleri eylemeye âzürde hâr</p>
 <p><small>2114.</small> &#8216;Adlüm-ile şâdmân oldı cihân, Bir benefşe kaygulu kaldı hemân</p>
 <p><small>2115.</small> Uyku eyle hôş gelür halka tamâm, Kim cihân eydür ki en-nâsu niyâm</p>
 <p><small>2116.</small> Hâdisâtuñ nakşını düzdi felek, Defterinden eyledi bir kezde çâk</p>
 <p><small>2117.</small> Yirde dihkân ez-kader renc iledür, Tarladan anbârına genc iledür</p>
 <p><small>2118.</small> &#8216;Adl-ıla da&#8216;vî kılam u güç yete, Kim tohumsuz dahl yerlerde bite</p>
 <p><small>2119.</small> Mülk insâfumdan ârâyiş bula, Halk ihsânumdan âsâyiş bula</p>
 <p><small>2120.</small> Çün benüm &#8216;adlüm eline geçeler, Bâz u tîhû bir havâda uçalar</p>
 <p><small>2121.</small> Çün Ferîdûn gibi &#8216;adl ü dâd idem, Hâtim ü Kisrî revânın şâd idem</p>
 <p><small>2122.</small> &#8216;Adl ol sultân katında geçe mi, Pâdişâh insâf câmın içe mi</p>
 <p><small>2123.</small> &#8216;Adlı Gülşehrî bize şerh eyledi, Zulm zikrin dahı yavlak söyledi</p>
<h3> CEVÂB DÂDEN-İ HÜDHÜD, ÂN SÂ&#8217;İL-RÂ NÎZ DER &#8216;ADL </h3> 
 <p><small>2124.</small> Hüdhüd eydür &#8216;adl ser-leşker-durur, Dîne püşt ü devlete yâver-durur</p>
 <p><small>2125.</small> &#8216;Adl-ıla mülke bekâ hâsıl ola, Zulm-ıla mülke bekâ müşkil ola</p>
 <p><small>2126.</small> Kâfir ü &#8216;âdil delim yig ehl-i dâd, Kim Müsülmân ola vü zâlim-nihâd</p>
 <p><small>2127.</small> Zulm bunça milketi vîrân kıla, Kim girü &#8216;adl anı âbâdân kıla</p>
 <p><small>2128.</small> &#8216;Adl-ıla dutdı Ferîdûn &#8216;âlemi, Zulm-ıla Dahhâk öldürdi Cem&#8217;i</p>
 <p><small>2129.</small> &#8216;Âdilüñ sâzı yaraşur oynuma, Zâlimi öldür yazugı boynuma</p>
 <p><small>2130.</small> &#8216;Adl-ıladur şer&#8216; bünyâdı kavî, &#8216;Adl-ıçun öger kişi Keyhusrev&#8217;i</p>
 <p><small>3131.</small> &#8216;Adl-ıla her resm ü haddi bildürüñ, Zâlimi bulur-ısañuz öldürüñ</p>
 <p><small>2132.</small> Zulm-ıla milket kamu vîrân ola, &#8216;Adl-ıla vîrânlar âbâdân ola</p>
 <p><small>2133.</small> Zâlimi boynından ilkin asalar, Andan ellerin dibinden keseler</p>
 <p><small>2134.</small> Kurda beñzer zulm kurdı besleme, Emrini dutma vü hükmin esleme</p>
 <p><small>2135.</small> Toklıgında mukbil işüm var diye, Karnı açukdukda dahı issin yiye</p>
 <p><small>2136.</small> Zâlimüñ bir gün ki cânın alalar, Zulmına aña havâle kılalar</p>
<h3> DÂSTÂN-I GÜRG Kİ SÂHİBEŞ-RÂ, HORDE BÛD </h3> 
 <p><small>2137.</small> Biregü bir kurdı hôş besler-idi, Kurd anuñ hükmin &#8216;azîm esler-idi</p>
 <p><small>2138.</small> Tok iken yimege kasd itmez-idi, İssini vü diş-ile dutmaz-ıdı</p>
 <p><small>2139.</small> Bu aña etleri yidürür-idi, Kendünüñ şükrini didürür-idi</p>
 <p><small>2140.</small> Bir gün ayrukdan gıdâ bulımadı, Kurd aç, sabr itmege kalımadı</p>
 <p><small>2141.</small> Kendüzini besleyeni hôş yidi, Fârig oldı vü zihî toydum didi</p>
 <p><small>2142.</small> Kurd, karnı toymagı cehdin kılur, Yohsa yâdı ya bilişi ne bilür</p>
 <p><small>2143.</small> Ayrugı yidürmag-ıçun zînhâr, Kendüzüñe kurdı hîç eyleme yâr</p>
 <p><small>2144.</small> Küfr işi ayruk sen îmân sanmagıl, Zâlimi hergiz Müsülmân sanmagıl</p>
 <p><small>2145.</small> Yiyelüm, câm içelüm cân koyalum, Bir mesel buña münâsib diyelüm</p>
 <p><small>2146.</small> Zâlimüñ zînhâr bakma yüzine, &#8216;Adli Gülşehrî kılur kendüzine</p>
<h3> DÂSİTÂN-I RÛBÂH VE FERMÂN, H&#728;ÂNDEN BE-CÂNVERÂN </h3> 
 <p><small>2147.</small> Tañrı &#8216;âdildür sever &#8216;âdilleri, Hal kılur tevfîk-ıla müşkilleri</p>
 <p><small>2148.</small> Pâdişâha &#8216;adl çün rehber ola, Milketinüñ topragı gevher ola</p>
 <p><small>2149.</small> Ermedin &#8216;âdil revânı berzaha, Zâlimüñ cânı karışdı dûzaha</p>
 <p><small>2150.</small> Anda kim her bir sevâbı göreler, &#8216;Adli ilkin pâdişâhdan soralar</p>
 <p><small>2151.</small> Şekkeri güllere katup yiyelüm, Bu meselde bir hikâyet diyelüm</p>
 <p><small>2152.</small> Kim meger bir yazıda bâg ergavân, Bitmiş-idi yöresinde za&#8216;ferân</p>
 <p><small>2153.</small> Tagda tavşanlar kamu dirildiler, Dükeli dilkü katına geldiler</p>
 <p><small>2154.</small> Kim bu sultân itleri ança bizi, Dutdılar kim kan-ıla toldı yazı</p>
 <p><small>2155.</small> Gel bize sultândan algıl bir misâl, Kim saça su yüzine âb-ı zülâl</p>
 <p><small>2156.</small> Kim bizi dutmayalar itler dakı, Yohsa zevkumuz gider Tañrı hakı</p>
 <p><small>2157.</small> Pâdişâh fermân viricegin bize, Dutmasun diyü dahı itler size</p>
 <p><small>2158.</small> Kim-durur fermânumuzı dutmayan, Pâdişâhuñ hükmini işitmeyen</p>
 <p><small>2159.</small> Sen bize rehber yitersin dünyada, Kim bizi menzilümüze ilede</p>
 <p><small>2160.</small> Gürz-ile kılıç gerek cevşenlere, Pîşvâ dilkü yiter tavşanlara</p>
 <p><small>2161.</small> Dilkü eydür re&#8217;yüñüz yavlak eyü, Yok-durur bu danışıkda hîç kayu</p>
 <p><small>2162.</small> İlla çok çobançılık var dünyada, Kim bile kim degmesi bize n&#8217;ide</p>
 <p><small>2163.</small> Giceye degin karâr eyleyelüm, Gice bu sırrı şaha söyleyelüm</p>
 <p><small>2164.</small> Her biri dilküyi yüz dürlü öge, İtlere kakıyu sekbâna söge</p>
 <p><small>2165.</small> Giceye degin karâr eylediler, Bunça tedbîri bile söylediler</p>
 <p><small>2166.</small> Çün gice müşkin çâr örtündi başa, Gitdi gündüz şâhidi yüzin yaşa</p>
 <p><small>2167.</small> Dün gurâbı kanadın açdı yene, Gün hümâsı yuvadan uçdı yene</p>
 <p><small>2168.</small> Yarsı geçdi gicenüñ uyku-y-ıla, Toldı gök bahrı girü incü-y-ile</p>
 <p><small>2169.</small> İrte rûmîsi yüzini gizledi, Gice zengisi izini izledi</p>
 <p><small>2170.</small> Dilkü-y-ile kamu tavşanlar bile, Beg evi katına geldiler bile</p>
 <p><small>2171.</small> Kapuda bir nâme dürlü buldılar, Girü kendü yirlerine geldiler</p>
 <p><small>2172.</small> Sevinü kim uş bize sultânumuz, Yazmış u hâzır komış fermânumuz</p>
 <p><small>2173.</small> Zîra kim ermişdür iy sâhib-nazar, Şâha bizüm mihnetümüzden habar</p>
 <p><small>2174.</small> İt kim olur kim hezâr aslan bile, Dınmayalar bize bu fermân-ıla</p>
 <p><small>2175.</small> Çün güneş âb üstine âzer saça, Çıkdı mînâ gülşene gevher saça</p>
 <p><small>2176.</small> Tañla bir yazıda hep dirildiler, Dükeli bir murgzâra geldiler</p>
 <p><small>2177.</small> Tekye ol fermânlarına urdılar, İlde dîvân-ı mezâlim kurdılar</p>
 <p><small>2178.</small> Her kimüñ itden gilesi var gelüñ, Dilkü fermân okıyısardur bilüñ</p>
 <p><small>2179.</small> Çıkdı dilkü bir taş üstine devân, Kim hoş ol fermânı okıya revân</p>
 <p><small>2180.</small> Tagda sekbân anları nâgâh görür, Yügrük itleri bulara kişkürür</p>
 <p><small>2181.</small> Kim kılalar bunları bî-ihtiyâr, Ol aradan degme yaña târumâr</p>
 <p><small>2182.</small> Bunlar itlerden perîşân olıçak, Her biri kaçmak yaragın kılıçak</p>
 <p><small>2183.</small> Dilkü ol fermân elinde yügürür, Añsuzın dilküyi bir tavşan görür</p>
 <p><small>2184.</small> Eydür iy dilkü gel ol fermânuñı, Göster itlere vü kurtar cânunı</p>
 <p><small>2185.</small> Neye kaçup hasta kılursın teni, Gel varalum gösterelüm fermanı</p>
 <p><small>2186.</small> Bilümüze yarlıgı kuşadalum, Dutmayanuñ başını uşadalum</p>
 <p><small>2187.</small> Kendüzümüzi bizüz eslemeyen, Yohsa kimdür hükmümüz eslemeyen</p>
 <p><small>2188.</small> Eydür iy ebleh ne vaktıdur anuñ, Kim sen eydürsin ki göster fermanuñ</p>
 <p><small>2189.</small> Anda kim bir çöpe saymazlar canı, Kim-durur varup okıyan fermanı</p>
 <p><small>2190.</small> Çün ben aña gösterimezem beni, Niçe aña göstereyüm fermanı</p>
 <p><small>2191.</small> Eyle dut fermân dilerler kişiden, Kimdür anı okıyan ya işiden</p>
 <p><small>2192.</small> Ol ki şimdi kasd kıldı cânuña, Kanda bakısar senüñ fermânuña</p>
 <p><small>2193.</small> Bize fermân şimdi yügürmek-durur, Yohsa anlar azgına girmek-durur</p>
 <p><small>2194.</small> Kendüzüñi şimdi bir ine bırak, Dahı ol fermânuñı var oda yak</p>
 <p><small>2195.</small> Dime kim fermânuma ne diyeler, Seni fermân-ıla bile yiyeler</p>
 <p><small>2196.</small> İt başını tekneye yastamagıl, Yohsa ayruk etmegin istemegil</p>
 <p><small>2197.</small> Zâlim işledügi güçi ne bilür, Karnı aç mülhid orucı ne bilür</p>
 <p><small>2198.</small> Kapudan rişvet giriçek gül gibi, Öyke bacadan çıkar bülbül gibi</p>
 <p><small>2199.</small> Düşmeninden sakınan gâfil degül, Seyle karşu yöriyen &#8216;âkıl degül</p>
 <p><small>2200.</small> Kılıç altında ten ü cân ne olur, İtler arasında fermân ne olur</p>
 <p><small>2201.</small> Gel kaçalum kim bize yetmeyeler, Tizirek kim irüben dutmayalar</p>
 <p><small>2202.</small> Gözüñi aç kirpügüñi yummagıl, Zâlim olan kişiden &#8216;adl ummagıl</p>
 <p><small>2203.</small> Çok okı Gülşehri destânlarını, Kim göresin &#8216;akl bostanlarını</p>
 <p><small>2204.</small> Kuş dilinde öyle burar kılını, Kim Süleymân añlayımaz dilini</p>
<h3> SU&#8217;ÂL KERDEN-İ DÎGER, EZ HÜDHÜD DER GIYBET, GÜFTEN </h3> 
 <p><small>2205.</small> Birisi eydür ki gıybet söylemek, Nite ola vü eri kadh eylemek</p>
 <p><small>2206.</small> Niçe mü&#8217;mindür &#8216;acab gıybet diyen, Kardaşınuñ dirile etin yiyen</p>
 <p><small>2207.</small> Kendü etmegin yiyüben kaynayan, Gün uzun ayruklar etin çeyneyen</p>
 <p><small>2208.</small> Kim yalan söyler-ise anuñ işi, Nite ola anda iy ulu kişi</p>
 <p><small>2209.</small> Togru sözüñ kıymatı nite-durur, Egri işlerüñ bahâsı ne-durur</p>
 <p><small>2210.</small> Ben yalan çok söylerem sözde azîm, Her kem ü biş eydürem halka delim</p>
 <p><small>2211.</small> Söze şöyle sokşururam yalanı, Kim kişi girçekden añlamaz anı</p>
 <p><small>2212.</small> Halka çün bir dürlü bühtân kıluram, Yüz evi bir demde vîrân kıluram</p>
 <p><small>2213.</small> Her ne kim söyler-isem yalan-durur, Ne dir-isem gaybet ü bühtân-durur</p>
 <p><small>2214.</small> Eyle aldum gaybetüñ sözde yatın, Kim diderem etmek üstinde etin</p>
 <p><small>2215.</small> Gaybetüñ çün kazanında kaynaram, Halkı bir lokma gibi hôş çeynerem</p>
 <p><small>2216.</small> Çün erenler gaybetini avlaram, Gündüzin &#8216;avrat gibi kov kovlaram</p>
 <p><small>2217.</small> Kanda bir togru söze meydân olur, Ben gün aydın dir-isem yalan olur</p>
 <p><small>2218.</small> Anda kim er togru sözi segridür, Ben, benem dahı dir-isem egridür</p>
 <p><small>2219.</small> Benüm işüm anda nite olısar, Yâ cezâ anda baña ne olısar</p>
<h3> CEVÂB DÂDEN-İ HÜDHÜD, ÂN SÂ&#8217;İL-RÂ NÎZ </h3> 
 <p><small>2220.</small> Hüdhüd eydür kim yalan söyler-ise, Gaybeti kendüye iş eyler-ise</p>
 <p><small>2221.</small> Âhiretde yüzi kara kopısar, Agzınuñ dudagını od öpiser</p>
 <p><small>2222.</small> &#8216;Avrata hûmûşlıgı bir feyz olur, Er kişi gaybet diyicek hayz olur</p>
 <p><small>2223.</small> Togru sözlü kişi anda merd ola, Egri sözlü âdemî nâ-merd ola</p>
 <p><small>2224.</small> &#8216;Avrata togru sözi devlet-durur, Er ki yalan söyledi &#8216;avrat-durur</p>
 <p><small>2225.</small> Halk etin müdbir er ola kim yeye, Gün uzun &#8216;avrat gibi gaybet diye</p>
 <p><small>2226.</small> Bogazından müdde&#8216;îleri asuñ, Gaybet iden kişinüñ dilin kesüñ</p>
 <p><small>2227.</small> Her kimüñ yalançılıg-ısa işi, Girçekine dahı inanmaz kişi</p>
 <p><small>2228.</small> Gaybet idenüñ kulagını buruñ, Kim yalan söyler-ise boynın uruñ</p>
 <p><small>2229.</small> Halk sözi artugı yalan-durur, Mustafâ&#8217;nuñ kavli âbâdân-durur</p>
 <p><small>2230.</small> Bu hikâyet kim bu dilüñ tuzıdur, Ol vezîr-ile halîfe sözidür</p>
<h3> DÂSTÂN-I HALÎFE VE VEZÎRÂN, MESEL-ÂVERDEN-İ HÜDHÜD </h3> 
 <p><small>2231.</small> Tañrı adın dilde söylenüduruñ, Gâfil olmañ zikr eylenüduruñ</p>
 <p><small>2232.</small> Degme bir yalan söze inanmañuz, Kim ne söyler-ise gerçek sanmañuz</p>
 <p><small>2233.</small> Virmeñ elden halk-ıçun dînüñüzi, Düzüñ İslâm-ıla âyinüñüzi</p>
 <p><small>2234.</small> Tañrı peygâmber didügin ögrenüñ, Müdde&#8216;îler sözlerinden yigrenüñ</p>
 <p><small>2235.</small> İşbu bir hôş dâsitânı añlañuz, Remzini çün kim bilesiz tañlañuz</p>
 <p><small>2236.</small> Kim halîfe bir gün oturmış-ıdı, Şâh u sultân ayagın durmış-ıdı</p>
 <p><small>2237.</small> Tapusında bir vezîr-i kârdân, Âsaf-ı vakt u Süleymân-ı zamân</p>
 <p><small>2238.</small> Dâniş ehli bahse girmişler-idi, Yiryüzinden göge irmişler-idi</p>
 <p><small>2239.</small> Birisi tefsîr ü Kur&#8217;ân-ı mübîn, Dir-idi kim ni&#8216;me ecrü&#8217;l-&#8216;âmilîn (3/136)</p>
 <p><small>2240.</small> Biri sözi &#8216;illet ü ma&#8216;lûl-ıdı, Kim ne mahsûs u ne ma&#8216;kûl-ıdı</p>
 <p><small>2241.</small> Biri eydür sünnet ü farz u mübâh, Böyle vü a&#8216;tâk u ta&#8216;lîk u nikâh</p>
 <p><small>2242.</small> Biri eydür nev&#8216;-i cins ü fasl uş, Biri eydür mâl u &#8216;ilm ü fazl uş</p>
 <p><small>2243.</small> Birisi bu vâcib ol mümkin didi, Biri bu seyyâre ol sâkin didi</p>
 <p><small>2244.</small> Biri eydür bu ufûl u ol hurûc, Biri eydür bu nücûm o ol bürûc</p>
 <p><small>2245.</small> Birisi kim nüktesi ma&#8216;lûm-ıdı, Söyledügi lâzım u melzûm-ıdı</p>
 <p><small>2246.</small> Biri sözi fi&#8216;l ü harf u ism idi, Birinüñ yâ cevher ü yâ cism idi</p>
 <p><small>2247.</small> Biri ref&#8216; ü nasb u cerden söyledi, Biri anuñ şerh ü bastın eyledi</p>
 <p><small>2248.</small> Birisi takti&#8216;-i her vezn-i gazel, Eyler-idi &#8216;ilm-ile anda &#8216;amel</p>
 <p><small>2249.</small> Degme sözde bahs çün oldı tamâm, Lâ nüsellim gitdi vü geldi selâm</p>
 <p><small>2250.</small> Söz buña irdi ki hergiz bir kişi, Baglaya mı şahsa bir yalan işi</p>
 <p><small>2251.</small> Kimsenüñ odsuz teni taglana mı, Yâ kişiye bir yalan baglana mı</p>
 <p><small>2252.</small> Mu&#8216;tekid bir uluyı arturmaga, Yalan ura mı aña kadr urmaga</p>
 <p><small>2253.</small> Ol vezir eydür çogı yalan-durur, Sözlerüñ azı vü âbâdan-durur</p>
 <p><small>2254.</small> Bes halîfe ol vezîri imtihân, Kılmag-ıçun eydür aña kim yalan</p>
 <p><small>2255.</small> Nite kimse kimse-y-içün söyleye, Kiçileri ulu yalan eyleye</p>
 <p><small>2256.</small> Ol vezir eydür bugün mühlet baña, İrte gösterem yalanları saña</p>
 <p><small>2257.</small> Ol vezîr ol gice geydi bir keçe, Börk urındı kim çıka şekli heçe</p>
 <p><small>2258.</small> Sûretin bozdı vü şeklin gizledi, Bulıd içinde güneşi gizledi</p>
 <p><small>2259.</small> Bir murassa&#8216; tâcı aldı koynına, Kim muvâfık düşdi ol sâz oynına</p>
 <p><small>2260.</small> Tañla bâzâr yirine irdi dürüst, Halkuñ enbûhında yire sundı çüst</p>
 <p><small>2261.</small> Tâcı kodı vü çagırdı kim duruñ, Bir ferişte kodı tâcı götürüñ</p>
 <p><small>2262.</small> Cümle ol hengâma tagıldı girü, Tâcı görüp geldiler cüst ilerü</p>
 <p><small>2263.</small> Kim belî biz kamumuz durur-ıduk, Ol ferişte geldügin görür-ıduk</p>
 <p><small>2264.</small> Tâcı sag ayasına dutmış-ıdı, Biri eydür kanadı yetmiş-idi</p>
 <p><small>2265.</small> Birisi eydür zehî zîbâ-y-ıdı, Biri eydür geydügi dîbâ-y-ıdı</p>
 <p><small>2266.</small> Ança üşerler görenler yöreden, Kim yavu varur vezîr ol aradan</p>
 <p><small>2267.</small> Çün halîfe tapusına çüst irer, Çün halîfe andan ahvâlı tuyar</p>
 <p><small>2268.</small> Hizmet ider kim sen ol tâcı ki dün, Baña bagışlamış-ıduñ, ben bugün</p>
 <p><small>2269.</small> Halkuñ arasında bırakdum anı, Kim ferişteh geldi vü kodı bunı</p>
 <p><small>2270.</small> Kamu &#8216;âlem yöresine üşdiler, Her biri bir dürlü vaz&#8216;a düşdiler</p>
 <p><small>2271.</small> Kim ferişte böyle vü eyle-y-idi, Biri benden sormadı kim ne-y-idi</p>
 <p><small>2272.</small> Bu sözidi ben didügüm kim tacı, Bir ferişte kodı kim iltem üçi</p>
 <p><small>2273.</small> Bunlar anı ança görmiş çıkdılar, Kim benüm agzuma yüz taş dıkdılar</p>
 <p><small>2274.</small> Ol ferişte dahı yire irmedin, Bunlar anı gördiler hîç durmadın</p>
 <p><small>2275.</small> Çün yavu vardum ben ol ortada cüst, Tapuña geldüm kim ol da&#8216;vâ dürüst</p>
 <p><small>2276.</small> Ola kim &#8216;âlemde yalanlar niçe, Söylene kim togrıdan yavlak geçe</p>
 <p><small>2277.</small> Yohsa ben tâcı koyan çün görmedüm, Ol ferişteyi vü vasfın virmedüm</p>
 <p><small>2778.</small> Bu şar ehli nite gördiler anı, Kim söze komadılar ayruk beni</p>
 <p><small>2279.</small> Bu hikâyetden halîfe şâd olur, Zevka düşer gussadan âzâd olur</p>
 <p><small>2280.</small> Eydür imdi anı görenler kanı, Tâcı bu yaña getürenler kanı</p>
 <p><small>2281.</small> Eydür uşbu dem katuña geleler, Eydeler anı ki togru bileler</p>
 <p><small>2282.</small> Bu yañadan kamu şar halkı üşüp, Tâcuñ üstine vü da&#8216;vîye düşüp</p>
 <p><small>2283.</small> Geldiler hurrem halîfe katına, Kimi yayan kimi binmiş atına</p>
 <p><small>2284.</small> Nâkaralar çalınur kavvâl-ıla, Deff ü nây u berbat u şeştâ bile</p>
 <p><small>2285.</small> Mukriler tekbîr ü tehlîlât-ıla, Tâc ileyinde gelürler at-ıla</p>
 <p><small>2286.</small> Tâcuñ ileyinçe hâfızlar okır, İlerü geleni çavuşlar dokır</p>
 <p><small>2287.</small> Muhtesib ol tâcı almış başına, Cümle tahsîn eyleyü nakkâşına</p>
 <p><small>2288.</small> Şahna vü kâdî gelürler ilerü, Şarlu dahı kamu gelürler girü</p>
 <p><small>2289.</small> Çün halîfe kapusına irdiler, Kapusından tapusına girdiler</p>
 <p><small>2290.</small> Muhtesib baş yire kodı kim senüñ, Bâki olsun câvidân cân u tenüñ</p>
 <p><small>2291.</small> İşbu tâcı bir ferişte getürür, Kor yire şöyle ki şar halkı görür</p>
 <p><small>2292.</small> Eydür âhir hîç kimesne gördi mi, Ol ferişteyi vü vasfın virdi mi</p>
 <p><small>2293.</small> Biri eydür iy emîrü&#8217;l-mü&#8217;minîn, Rûşen insâfuñ-ıla rûy-ı zemîn</p>
 <p><small>2294.</small> Niçe kim gök gerdişinden durmadı, Kimse andan yigferişte görmedi</p>
 <p><small>2295.</small> Biri eydür kim kanadı dürr-idi, Zîra ol anı hakîkat gördidi</p>
 <p><small>2296.</small> Biri eydür kanadı yeşil idi, Biri eydür koltugı kızıl idi</p>
 <p><small>2297.</small> Birisi eydür ki boz-ıdı atı, Kızıl altun cümle anuñ âleti</p>
 <p><small>2298.</small> Biri eydür inmedin iy nâmdâr, Dahı yire, gördüm anı âşikâr</p>
 <p><small>2299.</small> Biri eydür ben işitdüm söyledi, Tâcı getürdügi şerhin eyledi</p>
 <p><small>2300.</small> Eytdi bu tâcı cihânı yaradan, Yiri düşeyen felekler döriden</p>
 <p><small>2301.</small> Viribidi kim halîfe başına, Ura meşgûl ola kendü işine</p>
 <p><small>2302.</small> Bir halîfe şimdi &#8216;âlemde kanı, Kim aña tâc-ıla şâhinşeh anı</p>
 <p><small>2303.</small> Pes halîfe bunlara ikrâm ider, Hôş dutar yavlak çok in&#8216;âm ider</p>
 <p><small>2304.</small> Kim, i vallah anda kim siz olasız, Hem bunuñ gibi kerâmet bulasız</p>
 <p><small>2305.</small> Bahtlularsız ki aña nâgâh irdünüz, Ol feriştenüñ cemâlin gördüñüz</p>
 <p><small>2306.</small> Tañrı viribidügi tâcı &#8216;ayân, Gördüñüz gözüñüz-ile bî-gümân</p>
 <p><small>2307.</small> Halk çün hizmet kıluban gitdiler, Gör vezîr-ile halîfe n&#8217;itdiler</p>
 <p><small>2308.</small> Pâdişâh eydür vezîre kim yalan, Ol yire irdi kim oldı bî-gümân</p>
 <p><small>2309.</small> Gerçekin âhir kime söyleyelüm, Kangı birini yalan eyleyelüm</p>
 <p><small>2310.</small> Biz dahı iş niteligin bilelüm, İlla bunlaruñ-ıla bir olalum</p>
 <p><small>2311.</small> Dek duralum kimse fikrin kılmasun, Dınmayalum halk bu sırrı bilmesün</p>
 <p><small>2312.</small> Yohsa benüm tâcumı kim sen koduñ, Eyle dut kim gökden inmişdür didüñ</p>
 <p><small>2313.</small> Egriler togru işi nite yıkar, Tâcumı Tañrı viribimiş çıkar</p>
 <p><small>2314.</small> Bâtılı her biri hakdan yig görür, Hîç ferişte görmedin vasfın virür</p>
 <p><small>2315.</small> Yüzümüz biz dahı döndürmeyelüm, Şar uluların utandurmayalum</p>
 <p><small>2316.</small> Bu yañadan ol tanuklar girdiler, Şehre vü dürlü haberler virdiler</p>
 <p><small>2317.</small> Gulgula düşdi şara kim duruñuz, Pâdişâha kutlulayu varuñuz</p>
 <p><small>2318.</small> Kim aña çün tahta binüp oturur, Tañrı&#8217;dan tâcı ferişte getürür</p>
 <p><small>2319.</small> Key halîfedür kim anuñ bî-gümân, Tañrı tâcını viribir her zamân</p>
 <p><small>2320.</small> Bu degül kim söz-ile irmiş-durur, Kamu şar halkı anı görmiş-durur</p>
 <p><small>2321.</small> Kemter iş-ile kim işledi vezîr, Yalan iş gerçekden oldı dil-pezîr</p>
 <p><small>2322.</small> Bir yalanı sınayuban sürdiler, Halk anı hôd girçege irürdiler</p>
 <p><small>2323.</small> Kamu şar ol işe inanmış-ıdı, Ol yalanı bî-gümân sanmış-ıdı</p>
 <p><small>2324.</small> Artugı halkuñ sözi bühtân-durur, Kim ne söylerler-ise yalan-durur</p>
 <p><small>2325.</small> Ol tanuklar soñra çünkim bildiler, Kim yalan-ıdı vü &#8216;âciz kaldılar</p>
 <p><small>2326.</small> Biri eydür dimedüm mi ben size, Kim ferişte ne görinmedi bize</p>
 <p><small>2327.</small> Biri eydür ben idüm hôd men&#8216; iden, Sizi koyup kendü işüme giden</p>
 <p><small>2328.</small> Biri eydür şükr ü minnet Tañrı&#8217;ya, Kim kimesne bulmadı bende riyâ</p>
 <p><small>2329.</small> Biri eydür yok mıdur sizde temîz, Tañrı nite viribir tâc iy &#8216;azîz</p>
 <p><small>2330.</small> Birisi eydür ferişte ine mi, Gökden ü yâ yire hergiz kona mı</p>
 <p><small>2331.</small> Biri eydür her kime irdüm-ise, Şehr içinde vü kimi gördüm-ise</p>
 <p><small>2332.</small> İşbu sözi togru sanmañ dir-idüm, İşbu yalana inanmañ dir-idüm</p>
 <p><small>2333.</small> &#8216;Âkıbet ben didügüm oldı girü, Kim yalan söz nite vara ilerü</p>
 <p><small>2334.</small> Biri eydür kamusın şol bir kişi, Yoldan iletdi vü düzdi bu işi</p>
 <p><small>2335.</small> Yohsa ayruk kimse nesne dimedi, Şehdi koyup zehr-i kâtil yimedi</p>
 <p><small>2336.</small> Biri eydür aş gibi kim yir-idüm, Ben bu ahvâli yalandur dir-idüm</p>
 <p><small>2337.</small> Kamu şehr evvelde görmişler-idi, Anı vü vasfını virmişler-idi</p>
 <p><small>2338.</small> Çün yalan oldı dükeli görmedük, Çıkdılar anı vü vasfın virmedük</p>
 <p><small>2339.</small> İlerü bir görmeyen hôd yog-ıdı, Şarda vü gören kişiler çog-ıdı</p>
 <p><small>2340.</small> Yalan olınçak gören bulınmadı, Kim tanuklık virdügi bilinmedi</p>
 <p><small>2341.</small> Dükeli ilerü ikrâr itdiler, Sonucı kamusı inkâr itdiler</p>
 <p><small>2342.</small> Gâh münkir geh muhibdür âdemî, Yok-durur bir dürlü hergiz bir demi</p>
 <p><small>2343.</small> Niçe şâd olam kişi ikrârına, Çün irişürüz girü inkârına</p>
 <p><small>2344.</small> Dîvi bir halk aldayıçı sanmazuz, Âdemînüñ sıdkına inanmazuz</p>
 <p><small>2345.</small> Çünki baş kor yire vü eller öper, Buzaguyı Tañrı diyüben tapar</p>
 <p><small>2346.</small> Çok kişiler &#8216;akla nâ-mahrem-durur, Zîra büt tapan dahı âdem-durur</p>
 <p><small>2347.</small> Çok muhakkik yok ki şahsı añlaya, Yâ mubassır kim bu işi tañlaya</p>
 <p><small>2348.</small> Bâri sen Gülşehri zikrinden işit, Mübtedîden kaç kim andan yigdür it</p>
 <p><small>2349.</small> Kardaşuñdan mihrüñi götürmegil, Âdemî-zâd-ıla hîç oturmagıl</p>
 <p><small>2350.</small> Degme nev&#8216;üñ dünyada var bir işi, Âdemîden yavuzırak yok kişi</p>
 <p><small>2351.</small> Yalanı halvâ gibi vardur yiyen, Mustafâ&#8217;dur dünyada gerçek diyen</p>
<h3> SU&#8217;ÂL KERDEN-İ SÂYİL EZ HÜDHÜD, DER BEYÂN-I &#8216;ÂRİF </h3> 
 <p><small>2352.</small> Biri sorar kim bu &#8216;ârif kim-durur, Kim dükeli fitneden sâlim-durur</p>
 <p><small>2353.</small> Yir mi içer mi uyur mı ol kişi, Pîşesi nite veyâ nedür işi</p>
 <p><small>2354.</small> Kamu kavm içinde &#8216;ârif var mıdur, Yohsa bir bellü mu&#8216;ayyen er midür</p>
 <p><small>2355.</small> Yohsa evden çıkmayan vâkıf mıdur, Halk-ıla oturmayan &#8216;ârif midür</p>
 <p><small>2356.</small> Bellü midür ilde yâ pinhân mıdur, Yâ bir ulu şeyh ü danışman mıdur</p>
 <p><small>2357.</small> Degme işden dünyada âgeh midür, Bir gedâ mı yâ bir ulu şeh midür</p>
<h3> CEVÂB DÂDEN-İ HÜDHÜD, SÂYİL-RÂ </h3> 
 <p><small>2358.</small> Hüdhüd eydür &#8216;ârif oldur iy &#8216;azîz, Kim kılur ma&#8216;kûlı mahsûsı temîz</p>
 <p><small>2359.</small> Şehvete mâyil degül hayvân sıfat, &#8216;Akla uyar kim ola Sübhân sıfat</p>
 <p><small>2360.</small> Lâ-mekânda fikr-ile cevlân kılur, Dükeli düşvârını âsân kılur</p>
 <p><small>2361.</small> Dünyaya bir kadr u kıymet urmaya, Şaşı gibi biri iki görmeye</p>
 <p><small>2362.</small> Degme zer-endûda zerdür dimeye, Hak&#8217;dan artuk nesne vardur dimeye</p>
 <p><small>2363.</small> Kuds ilinde çok tasarruflar kıla, Fikr-ile vü key ta&#8216;arrüfler kıla</p>
 <p><small>2364.</small> Niçeme kim cânı nâsûtî ola, Fikri yiri mülk-i lâhûtî ola</p>
 <p><small>2365.</small> Halk içinde ol becid fâş olmaya, Olur-ısa dahı evbâş olmaya</p>
 <p><small>2366.</small> Öger iseñ göñli hoş olmaz aña, Söger iseñ hâtırı kalmaz saña</p>
 <p><small>2367.</small> Ne kakır ne kendüzin halka urur, Ne ki görür-ise Tañrı&#8217;dan görür</p>
 <p><small>2368.</small> Nesnesin ogurlar-ısañ dınmaya, Halk arasında becid öginmeye</p>
 <p><small>2369.</small> Kimsenenüñ gaybetini itmeye, Kimsenüñ hem gaybetin işitmeye</p>
 <p><small>2370.</small> Halk-ıla hergiz keleci kılmaya, Şarda ne olur ne olmaz bilmeye</p>
 <p><small>2371.</small> Çün zarûret anı muztar eyleye, Günde ya biş söz ya on söz söyleye</p>
 <p><small>2372.</small> Fikreti &#8216;ulvî yolında yöriye, Dünyada ol bu iş içün döriye</p>
 <p><small>2373.</small> Anda Tañrı tâ&#8216;atı zâtî ola, Âferîniş anuñ âlâtı ola</p>
 <p><small>2374.</small> Ol erüñ gök çevresine çevrine, Anı hâkim bile kendü devrine</p>
 <p><small>2375.</small> Ol dirilsün diyü bu halk işleye, Halkı soñra Hak aña bagışlaya</p>
 <p><small>2376.</small> Anuñ-ıla her ki düşmanlık kıla, &#8216;Âkıbet &#8216;âlemde düşmân kem ola</p>
 <p><small>2377.</small> Yitmiş iki millet-ile dizile, Kamu dürlü kavm yolını bile</p>
 <p><small>2378.</small> Kamu anı kendülerden sanalar, Ne dir-ise kamusı inanalar</p>
 <p><small>2379.</small> Yokaru oturana hürmet kıla, Aşaga oturana hidmet kıla</p>
 <p><small>2380.</small> Ne kim ilerü gelür-ise yiye, Yiyiçek elhamdulillâhi diye</p>
 <p><small>2381.</small> Turş u telh u şûr u şîrîn dimeye, Bir gıdâ olmaya kim ol yimeye</p>
 <p><small>2382.</small> Yimemekden tab&#8216;ını tîz itmeye, Çünki sıhhat buldı perhîz itmeye</p>
 <p><small>2383.</small> Agu yir-ise aña şekker ola, Taşa el sunar-ısa gevher ola</p>
 <p><small>2384.</small> Hak harâmı hîç aña yidürmeye, Bir yaramaz söz aña didürmeye</p>
 <p><small>2385.</small> Az getürür-iseñ aña hôş gele, Çok virür-iseñ hemân şükrin kıla</p>
 <p><small>2386.</small> Virdügüñ-içün seni medh itmeye, Virmeyinçek hem girü kadh itmeye</p>
 <p><small>2387.</small> Pâdişâh olur-ısa &#8216;âdil ola, Yohsul olur-ısa sâhib-dil ola</p>
 <p><small>2388.</small> Kimsenüñ &#8216;aybına hergiz gülmeye, Kaygusına kimsenüñ şâd olmaya</p>
 <p><small>2389.</small> Kendüzine zerreçe kadr urmaya, Bir yavuz kişi cihânda görmeye</p>
 <p><small>2390.</small> Kimi kim göre eyü kişi göre, Kendüden ayruga yavlak kadr ura</p>
 <p><small>2391.</small> Hulkı zîbâ vü sözi tatlu ola, Bilişe vü yâda şefkatlu ola</p>
 <p><small>2392.</small> Zühd ü takvâsı riyâyî olmaya, Halk arasında mürâyî olmaya</p>
 <p><small>2393.</small> Halvet ü hengâme aña bir ola, Deyr içinde Ka&#8216;be maksûdın bula</p>
 <p><small>2394.</small> Hâtırında redd ü göñlinde kabûl, İkisi bir ola bu fazl ol fodûl</p>
 <p><small>2395.</small> Virmeye andan ilerürek selâm, Aña bir yolda sataşan ve&#8217;s-selâm</p>
 <p><small>2396.</small> Kizbe sözinde dilin bilemeye, Nesne hergiz kimseden dilemeye</p>
 <p><small>2397.</small> Kimsenüñ nesnesine ilinmeye, Atasın öldürür-iseñ dınmaya</p>
 <p><small>2398.</small> Kimsenüñ hâline olmaya hasûd, Kim hasûd iy hôca hergiz lâ-yesûd</p>
 <p><small>2399.</small> Kimse-y-ile i&#8216;tirâzı olmaya, Hak&#8217;dan artuk anı kimse bilmeye</p>
 <p><small>2400.</small> Togru ala togru sata mâlını, Mâl-ıçun virmeye elden hâlını</p>
 <p><small>2401.</small> Az üküş hergiz yalan söylemeye, Tañrı&#8217;nuñ halkına kibr eylemeye</p>
 <p><small>2402.</small> &#8216;Ukbayı dünyâ-y-ıçun terk itmeye, İkisin Mevlâ-y-ıçun yoga saya</p>
 <p><small>2403.</small> Bî-vefâ vü merdüm-âzâr olmaya, Hâdi&#8216; u nemmâm u gaddâr olmaya</p>
 <p><small>2404.</small> Kimseden hergiz yüzin döndürmeye, Baş vire vü şahsı utandurmaya</p>
 <p><small>2405.</small> Hâtırında kimseden kîn olmaya, &#8216;Âk u bî-sâmân u hôd-bîn olmaya</p>
 <p><small>2406.</small> &#8216;Ahdi bekleye vü kavlın sımaya, Nâzbâz u kibr-ile yörimeye</p>
 <p><small>2407.</small> Sûfi ibnü&#8217;l-vakt oldur iy refîk, İrte didügi degül şart-ı tarîk</p>
 <p><small>2408.</small> Her niçe kim vakta irdi sûfiler, Vakt-ıla bir oldılar ol dem bular</p>
 <p><small>2409.</small> Şâdılıkda şâd u gamda gussalu, Oldılar ol demde andan hisselü</p>
 <p><small>2410.</small> Vaktı dönderimediler hâl-ıla, Düzdiler her vaktı bir ahvâl-ıla</p>
 <p><small>2411.</small> İlla &#8216;ârifler ebu&#8217;l-vakt oldılar, Zîra her vakt iktizâsın kıldılar</p>
 <p><small>2412.</small> Gussa vaktında bular şâd oldılar, Şâdılıkda kaygu birle toldılar</p>
 <p><small>2413.</small> Vakt bunları mübeddel kılmadı, Sırların hîç âferîde bilmedi</p>
 <p><small>2414.</small> Vaktı bunlar hâl-ıla dönderdiler, Niçe dilerler-ise gönderdiler</p>
 <p><small>2415.</small> Bu-y-ısa &#8216;ârif ki biz şerh eyledük, Hâlini her menziletde söyledük</p>
 <p><small>2416.</small> Bes buçuk &#8216;ârif cihânda yog-ımış, Şimdi bu da&#8216;vâ kılanlar çog-ımış</p>
 <p><small>2417.</small> Bunça dürlü hâsiyet kim sadladuk, Degmesin bir künyet-ile adladuk</p>
 <p><small>2418.</small> Kimde kim var-ısa ol &#8216;ârif-durur, Kamu dürlü hâlete vâkıf-durur,</p>
 <p><small>2419.</small> Kimde kim yog-ısa ol &#8216;ârif degül, Ay u günden zerrece vâkıf degül</p>
 <p><small>2420.</small> Bu beyân kim hôş &#8216;ibârâtındadur, Bû Ali Sînâ işârâtındadur</p>
 <p><small>2421.</small> &#8216;Ârife çün ol makâmât eyledi, Anda bu sözi bu ilde söyledi</p>
 <p><small>2422.</small> Degme kişi bir tarîkı tañladı, &#8216;Ârifi Gülşehri yavlak añladı</p>
 <p><small>2423.</small> Degme &#8216;ârif zâhid ü &#8216;âbid olur, Soñra &#8216;irfân &#8216;âlemine yol bulur</p>
 <p><small>2424.</small> Vecd-ile çün Tanrı&#8217;ya olur velî, Olur işlerde eli Tañrı eli</p>
 <p><small>2425.</small> Pâdişâhuñ hâsekisi ol olur, Hak&#8217;dan anuñ göñline yüz yol olur</p>
 <p><small>2426.</small> Bir yavuz iş işler-ise ol kişi, Maslahatdan taşra olmaya işi</p>
 <p><small>2427.</small> Kim çün anuñ bilmeginde olalar, Ol yavuzlıkda yüz eylük bulalar</p>
 <p><small>2428.</small> Hızr keştî sıdugın sanma yavuz, Oglan öldürdügi işi görgil uz</p>
 <p><small>2429.</small> Ol süvârî kıla bu sırrı beyân, Kim çıkardı kişi karnından ilan</p>
 <p><small>2430.</small> Eydelüm bir dâsitân kim cânumuz, Tâze olsun dünyada îmânumuz</p>
<h3> DÂSİTÂN-I ÂN SÜVÂRÎ Kİ, MERDÎ-RÂ HUFTE DÎD Ü MÂRÎ, BE DEHEN FÜRÛ&#8216; REFTE VE, BÎDÂR KERDENEŞ </h3> 
 <p><small>2431.</small> Tañrı adın añısaruz biz yene, Kim ta&#8216;âlallah diyesiz siz yene</p>
 <p><small>2432.</small> Bir iki hôş nükte söyleyiserüz, Bu beyânuñ şerhin eyleyiserüz</p>
 <p><small>2433.</small> Her külef kim bu çemende bitmedi, Bülbül âvâzın henûz işitmedi</p>
 <p><small>2434.</small> Dürr ü gevher kıymetin bilimedi, Müşk ü &#8216;anber kokusın alımadı</p>
 <p><small>2435.</small> Görmedi bu sünbüli kim ekmişüz, Dirmedi bu cevheri kim dökmişüz</p>
 <p><small>2436.</small> Bu murassa&#8216; sözleri añlamadı, San&#8216;atına bakuban tañlamadı</p>
 <p><small>2437.</small> Bize yavlak togru sözler elvirür, Yazuga egri okıyanlar girür</p>
 <p><small>2438.</small> Bilen anuñ togrusını hôd bilür, Bilmeyene egri togru bir olur</p>
 <p><small>2439.</small> Remz-ile bir dâsitân söyleyelüm, Mübtedîlere misâl eyleyelüm</p>
 <p><small>2440.</small> Bir zamânda kim bahâr irmiş-idi, Lâle avcına güli dirmiş-idi</p>
 <p><small>2441.</small> Geçer-iken bir süvârî bişeden, Degme bir yaña baka endîşeden</p>
 <p><small>2442.</small> Bîşede yimiş agaçları üküş, Alma yavlak çok u dadı ança hôş</p>
 <p><small>2443.</small> Gördi bir agaç dibinde kim bir er, Agzı açuk yatmış uyur bî-haber</p>
 <p><small>2444.</small> Girüdurur bogazına bir yılan, Bu varınça karnına iner revân</p>
 <p><small>2445.</small> Atlu anı uykudan tîz uyarur, Bir çomag-ıla anı birkaç urur</p>
 <p><small>2446.</small> Kim dur işbu almanuñ çürügini, Ança yi kim alma sanasın beni</p>
 <p><small>2447.</small> Yohsa ança depere seni uram, Kim ileyümde seni ölü görem</p>
 <p><small>2448.</small> Korkudan ol almadan birez yidi, Şükr idüp elhamdülillâh diridi</p>
 <p><small>2449.</small> Dartdı kılıç ol süvârî tîz yigil, Andan elhamd okıyup doydum digil</p>
 <p><small>2450.</small> Yohsa Tañrı&#8217;yçun seni öldürürem, Kanuñ-ıla bîşeyi toldururam</p>
 <p><small>2451.</small> Ança almalar çürüginden yidi, Kim bogazuma degin geldi didi</p>
 <p><small>2452.</small> Atluya eydür senüñ dînüñ kanı, Dîn içinde resm ü âyinüñ kanı</p>
 <p><small>2453.</small> Yir-isem saña ne assı olısar, Yimez-isem ne ziyânuñ olısar</p>
 <p><small>2454.</small> Ben saña hergiz Müsülmân dimeyem, Saña ne kim ben yiyem yâ yimeyem</p>
 <p><small>2455.</small> Yimiş üküş ben yidüm hem ol kadar, Kim baña yiter sen öl dirsin meger</p>
 <p><small>2456.</small> Dünyada yüz dürlü dutdum ben işi, Görmedüm senden yavuzrak bir kişi</p>
 <p><small>2457.</small> Var yoluña varduguñ işi bitür, Mihnetüñ miskînler üstinden götür</p>
 <p><small>2458.</small> Yâ beni bir kezde öldür bileyim, Bu belâdan cân virüp kurtılayım</p>
 <p><small>2459.</small> Ne günâh itdüm senüñ hakkuñda ben, Âdemî bunça yavuz ola ki sen</p>
 <p><small>2460.</small> Atlu bakmaz hîç anuñ sögmegine, Hışmı artar depesin dögmegine</p>
 <p><small>2461.</small> Kılıçıyla hamle ider urmaga, Ol kaçan zîrâ kim olmaz durmaga</p>
 <p><small>2462.</small> Atlu ardına düşer anı kovar, Ol dahı kurtılmaga yavlak iver</p>
 <p><small>2463.</small> Kaçar-iken nâgeh etegin basar, Sürçer añsuzda vü yidügin kusar</p>
 <p><small>2464.</small> Kusdugı içinde görür bir ilan, Ayagına düşer atlunuñ revân</p>
 <p><small>2465.</small> Eydür iy sen baña Hızr-ı rûzigâr, Kahr içinde lutfı eylemiş nisâr</p>
 <p><small>2466.</small> Beni öldürmege iletmiş devân, Âb-ı hayvân içine atmış revân</p>
 <p><small>2467.</small> Hızr-ı &#8216;âlem olmış u İlyâs-ı dehr, Lutfa irürmege kılmış baña kahr</p>
 <p><small>2468.</small> Ol bogazuñ kim ilan indi &#8216;aceb, Nite kılmaduñ kesilmegin taleb</p>
 <p><small>2469.</small> Ol karında kim ilan yatdı niçün, Deşni-y-ile deşmedüñ anı bugün</p>
 <p><small>2470.</small> İlla dânâlar bu &#8216;ilmi bileler, Derdine lâyık devâsın kılalar</p>
 <p><small>2471.</small> Sen eger bu hikmeti kosa-y-ıduñ, Beni uyarup baña dise-y-idüñ</p>
 <p><small>2472.</small> Kim yılan var karnuñ içinde senüñ, Çâresin bilmeye-y-idüm hîç anuñ</p>
 <p><small>2473.</small> Andan artuk kim bıçag-ıla meger, Yırta-y-ıdum karnumı ben bî-haber</p>
 <p><small>2474.</small> Yâ ödüm sıda-y-ıdı ol korkuda, Kim yılan karnuma girdi uykuda</p>
 <p><small>2475.</small> Ol yemişler ben kaçan yiye-y-idüm, Kim yiyüp girü kusam diye-y-idüm</p>
 <p><small>2476.</small> İlla sen her derdüñ otın viresin, Degme zahmuñ merhemini urasın</p>
 <p><small>2477.</small> Ez-kader renc-ile beni gör nite, &#8216;İlmüñ irürdi key üküş râhata</p>
 <p><small>2478.</small> Ben seni düşman sanur-ıdum baña, Dôst-ımışsın kim fedâ cânum saña</p>
 <p><small>2479.</small> Ben senüñ gibi hakîme irmedüm, Bir kişi senden eyürek görmedüm</p>
 <p><small>2480.</small> Degme erde kaçan ola bu hüner, Hızr peygâmber saña dirler meger</p>
 <p><small>2481.</small> Degme ulu bir yol üstinde tura, Kim bir azmışa yolını göstere</p>
 <p><small>2482.</small> Yıllar agu içdi bir sâhib-nazar, Kim biz uş şimdi yirüz şehd ü şeker</p>
 <p><small>2483.</small> Degme su üstinde bir köpri olur, Kim su almakdan biregü kurtılur</p>
 <p><small>2484.</small> Olmaya her yolda iy yâr-ı safâ, Pîşvâsı görmezüñ illâ &#8216;asâ</p>
 <p><small>2485.</small> Zahm ola kim aña merhem viresin, Zahm ola kim üstine dâg urasın</p>
 <p><small>2486.</small> Dâg urasıñ zahma merhem urmagıl, Merhem urasuña hem dâg urmagıl</p>
 <p><small>2487.</small> Ol ilan nefsüñ uyur gafletde sen, Ol süvârî Mustafâ-yı mü&#8217;temen</p>
 <p><small>2488.</small> Mustafâ ögüdine girür-iseñ, Ne ki göstermiş-durur görür-iseñ</p>
 <p><small>2489.</small> Az kadar renc-ile üküş râhata, İresin şöyle ki işitdün nite</p>
 <p><small>2490.</small> Muhtesib olmaz-ısa kim hükm ide, Hânekâha sôfiler esrük gide</p>
 <p><small>2491.</small> Hırka komaz seni fâsık olmaga, Yohsa göñlüñ fıskı ister kılmaga</p>
 <p><small>2492.</small> Şâhdan korkar kişi ev basmaga, Yohsa her gün ister âdem asmaga</p>
 <p><small>2493.</small> Pâdişâh komaz ki sen yol urasın, Yohsa yüz biñ âdemi öldüresin</p>
 <p><small>2494.</small> Bunça yıldur kim bu şarda dururuz, Degme bir derdüñ devâsın virürüz</p>
 <p><small>2495.</small> Bir kişi görüp bizi añlamadı, Ögüdümüz işidüp tañlamadı</p>
 <p><small>2496.</small> İşiden bu sözleri key tañlaya, Şarda hôd kim var-ısa bizi añlaya</p>
 <p><small>2497.</small> Kanda kim otura bir ehl-i temîz, Bize şar issi diyeler iy &#8216;azîz</p>
 <p><small>2498.</small> Yüz daşı bircük bizüz şarda &#8216;ayân, Kalanı hâlüñdür ortada hemân</p>
 <p><small>2499.</small> Şehr içinde gün gibi zâhir bizüz, Şol ki şar dirsin girü âhir bizüz</p>
 <p><small>2500.</small> Sanma kim şarda kişiler çok-durur, Bizden artuk şarda kimse yok-durur</p>
 <p><small>2501.</small> Şarlular çün bilmediler hâlümüz, Kim nite geçer bizüm ahvâlümüz</p>
 <p><small>2502.</small> Gelüñüz bu şehri biz terk idelüm, Ma&#8216;ni-y-ile degme şara gidelüm</p>
 <p><small>2503.</small> Degme şar çün bizden iltür nâmesin, Bu şarı sen aç yagı dut kamusın</p>
 <p><small>2504.</small> Adumuz çün yidi iklîmi dutar, Bir şar-ıla işümüz nite biter</p>
 <p><small>2505.</small> Biz cihân erenlerindenüz bize, Bilmeyen bir şehr eri adın yaza</p>
 <p><small>2506.</small> Degme kişi şarda bir mansıbda uz, İlla Gülşehrî biz olduk yaluñuz</p>
 <p><small>2507.</small> Ayruk işleri bagışladuk size, Kim bu Gülşehrî adı yiter bize</p>
 <p><small>2508.</small> Fâ&#8216;ilâtün fâ&#8216;ilâtün fâ&#8216;ilât, Cehl zulmetdür &#8216;ilim âb-ı hayât</p>
<h3> SU&#8217;ÂL KERDEN-İ SÂYİL EZ HÜDHÜD, DER MA&#8216;RİFET-İ ŞEYHÎ </h3> 
 <p><small>2509.</small> Biri sorar kim kişi kim şeyh ola, Niçe verziş eyleye vü ne kıla</p>
 <p><small>2510.</small> Cehl-ile şeyh olmaga yaraya mı, Yâ demür darak sakal daraya mı</p>
 <p><small>2511.</small> Hırka geyen kişi midür şeyh olan, Yâ semâ&#8216; uran mıdur yolı bilen</p>
 <p><small>2512.</small> Yâ mürîdi çok olan ulu mıdur, Kim mürîdi yog-ısa alu mıdur</p>
 <p><small>2513.</small> Halk elin öpen kişi midür velî, Bu hafî hâli bize eyle celî</p>
<h3> CEVÂB DÂDEN-İ HÜDHÜD, SÂYİL-RÂ </h3> 
 <p><small>2514.</small> Hüdhüd eydür şeyh ol-durur kim ol, Halkı terk ide vü ilte Hakk&#8217;a yol</p>
 <p><small>2515.</small> Olmaya bir &#8216;ilm kim anı bilmeye, Kimsene &#8216;âlemde anı bulmaya</p>
 <p><small>2516.</small> Yohsa çün nâm u nişânı olmaya, Kadr u câh-ıçun mürebbî olmaya</p>
 <p><small>2517.</small> Çün mürîdi &#8216;ilm-ile irşâd ide, Halkı bir hôş hulk-ıla münkâd ide</p>
 <p><small>2518.</small> Nâmdâr-ise cihân şeyhi ola, Haşra degin adı &#8216;âlemde kala</p>
 <p><small>2519.</small> Yaluñuz bir şarda şeyh olmaya ol, Yidi &#8216;iklîmüñ erine süre yol</p>
 <p><small>2520.</small> &#8216;Âlim-ise dahı tasnîf itmeye, Kimse anuñ sözlerin işitmeye</p>
 <p><small>2521.</small> Bir şaruñ ya bir köyüñ şeyhi ola, Bellüldür kim ilde şarda ne kıla</p>
 <p><small>2522.</small> Hırkasına vü mürîdine tufeyl, Ola vü bir ululıga kıla meyl</p>
 <p><small>2523.</small> Köşede oturıçak ulu ola, Köşesinden çıkıçak alu ola</p>
 <p><small>2524.</small> Zîra ol ayruklar-ıla uludur, Yaluñuzla kiçi vü key aludur</p>
 <p><small>2525.</small> Niçe kim perhîz ider sıhhat bulur, Çünki perhîzin kodı sayru olur</p>
 <p><small>2526.</small> Mis-durur kim altun anı ışıdur, Yoksa ol hôd dünyada ne kişidür</p>
 <p><small>2527.</small> Dâyire şeyhi güneş gibi olur, Şar u köy şeyhin soran yüz biñ bulur</p>
 <p><small>2528.</small> Ol degüldür şeyh kim ulu ola, Tolp-ıla vü yaluñuz alu ola</p>
 <p><small>2529.</small> Şeyh oldur kim cihânda şeyh ola, Yohsa bir şar şeyhi ne işe gele</p>
 <p><small>2530.</small> Bâyezîd&#8217;e şeyh dir-iseñ revâ, Yohsa ayruk şeyhi ko kim yil kova</p>
 <p><small>2531.</small> Öldi yüz biñ şeyh oldı bir kadîd, Hîç cihândan gitmedi ol Bayezîd</p>
 <p><small>2532.</small> Şeyh &#8216;Attâr u Senâ&#8217;î&#8217;ye digil, Sözlerin şehd ü şeker gibi yigil</p>
 <p><small>2533.</small> Kamular fânî vü oldılar &#8216;adem, Ol Senâ&#8217;î bâkî vü &#8216;Attâr hem</p>
 <p><small>2534.</small> Şeyh Mevlânâ Celâlüddîn-durur, Kim cihânda ber &#8216;aliyyün-&#8216;ayn-durur</p>
 <p><small>2535.</small> Görmedük bir kişi ki ölüp yitmedi, Ol Celâlüddîn cihândan gitmedi</p>
 <p><small>2536.</small> Yohsa degme şarda bunça şeyh ola, Kankısı defterde sagışa gele</p>
 <p><small>2537.</small> Defter ikidür cihânda iy &#8216;azîz, Kim erenler anda bulurlar temîz</p>
 <p><small>2538.</small> Birisi köy defteri şar defteri, Kim bilürüz şarda vü köyde eri</p>
 <p><small>2539.</small> Biri gök altı cihânuñ defteri, Kim belürdür kamu &#8216;âlemde eri</p>
 <p><small>2540.</small> Degme kişi adını bu deftere, Yazamaz kim beñzeye degme ere</p>
 <p><small>2541.</small> Dâyire erenleri ayruk-durur, Yohsa şarda köyde hôd er çok-durur</p>
 <p><small>2542.</small> &#8216;Âlemüñ şeyhini sen görme alu, Her mahalle şeyhini sanma ulu</p>
 <p><small>2543.</small> İlla sen çün bir mahalle erisin, Hem mahalle şeyhlerinüñ yârisin</p>
 <p><small>2544.</small> Uça her bir murg u hem bir murg-ıla, Uçmaya sîmurg çün sîmurg-ıla</p>
 <p><small>2545.</small> &#8216;Âlemüñ erenleri sîmurg olur, Yuvasında her bir er bir murg olur</p>
 <p><small>2546.</small> Degme murguñ nisbeti sîmurga yok, Yoksa her bir yuvada bir murg çok</p>
 <p><small>2547.</small> Dünyada güneş-durur sîmurg adı, Zerredür her yuvada bir murg adı</p>
 <p><small>2548.</small> Şehr şeyhi dûn u yâ dehrî-durur, Şimdi &#8216;âlem şeyhi Gülşehrî-durur</p>
 <p><small>2549.</small> Adı bu da&#8216;vîlere hâkim ola, Kim bu şeyh olmaz-ısa yâ kim ola</p>
 <p><small>2550.</small> Burar-ısa berbatuñ biraz kılın, Hüdhüd andan ögrene kuşlar dilin</p>
 <p><small>2551.</small> Işıda bu gökde yavlak ılduzı, Ol cihângîr olan erenler sözi</p>
<h3> DÂSTÂN-I ŞEŞ MERD-İ CİHÂNGÎR, BE-ŞEŞ KİTÂB-I FÂHİR Kİ GÜLŞEHRÎ, HEFTÜM-İ ÎŞÂNEST </h3> 
 <p><small>2552.</small> Tañrı adın çün kim añduñ iy &#8216;azîz, Hem Nebî&#8217;nüñ na&#8216;tını kılduñ temîz</p>
 <p><small>2553.</small> Bir şaruñ kavmında bir mîr oldugın, İşid erenler cihân-gîr oldugın</p>
 <p><small>2554.</small> Dahı Gülşehrî degül-iken adum, Görmedin ol ad-ıla ilde dadum</p>
 <p><small>2555.</small> Şeyh falân dirler-idi baña dakı, Nitekim şeyh dirler uş saña dakı</p>
 <p><small>2556.</small> Kendü şehrümde bir ercügez-idüm, Bir kaçıyla hem-dem ü hem-râz idüm</p>
 <p><small>2557.</small> Şöhrete adum meded kılmaz-ıdı, Bir yire üşen beni bilmez-idi</p>
 <p><small>2558.</small> Ne kitâbum var-ıdı vü ne adum, Kim ola şehd ü şeker gibi dadum</p>
 <p><small>2559.</small> Zâr u hayrân gün uzun gezer-idüm, Şeyh gibi bir zâviye düzer-idüm</p>
 <p><small>2560.</small> Bu dükânda kendü rızkum yir-iken, Bu mürîd ü ol muhibdür dir-iken</p>
 <p><small>2561.</small> İlde bî-nâm u nişân gezer-iken, Şarda birkaç kardaşı düzer-iken</p>
 <p><small>2562.</small> Nâgehân çıkdum cihânuñ tagına, Girdüm ol taguñ bir ulu bâgına</p>
 <p><small>2563.</small> Bâguñ ortasında bir çeşme revân, Kim suyın içen diriler câvidân</p>
 <p><small>2564.</small> Altı er ol çeşme yöresinde mest, Otururlar nîst eyvânında hest</p>
 <p><small>2565.</small> &#8216;İzzet-ile anlara virdüm selâm, Eylediler kamusı baña kıyâm</p>
 <p><small>2566.</small> Hôş selâm virdüm bulara bî-&#8216;itâb, Kim hatâdan añlana baña savâb</p>
 <p><small>2567.</small> Çün selâm virdüm ben ol erenlere, Kim fidâ olsun tenüm siz cânlara</p>
 <p><small>2568.</small> Çün selâmumuñ cevâbın virdiler, Girü &#8216;irfân &#8216;âlemine girdiler</p>
 <p><small>2569.</small> Birisi eydür ol altıdan baña, Ne kişisin ilde kim dirler saña</p>
 <p><small>2570.</small> Eytdüm aña bir ulu şeyh olmışam, Şehre kim ol şehre küllî dolmışam</p>
 <p><small>2571.</small> Çok mürîdüm vardur ol ilde benüm, Şeyhlıg-ıla hôş geçer cânum tenüm</p>
 <p><small>2572.</small> Eyle ulu kişiyem ben bî-sudâ&#8216;, Kim evümde her gice olur semâ&#8216;</p>
 <p><small>2573.</small> Bulmadum ayruksı adıyla temîz, İşbuyam ben kim işitdüñ iy &#8216;azîz</p>
 <p><small>2574.</small> Çok kişi baş kor baña i&#8216;zâz-ıla, Çoklar elümi öperler nâz-ıla</p>
 <p><small>2575.</small> Ol baña soran ki bir mest er idi, Ne hüner dir-iseñ anda var-idi</p>
 <p><small>2576.</small> Çün görür kim söz söze hîç olmadı, Ol bu ta&#8216;rîf-ile beni bilmedi</p>
 <p><small>2577.</small> Eydür iy âzâde-dil delü misin, Böyle cânsuz dünyada ölü misin</p>
 <p><small>2578.</small> İşbu altı er cihânı dutdılar, Ad u söz-ile oyını utdılar</p>
 <p><small>2579.</small> Şol Senâyî işbu Mevlânâ-durur, Şol Nizâmî&#8217;dür ki key dânâ-durur</p>
 <p><small>2580.</small> Şol-durur &#8216;Attâr işbudur Veled, Kim didiler dâsitânlar bî-&#8216;aded</p>
 <p><small>2581.</small> Altı er altı kitâb-ıla bile, &#8216;Âlemi dutduk mu&#8216;ayyen ad-ıla</p>
 <p><small>2582.</small> Çün İlâh-nâme Senâyî&#8217;den gele, Mesnevî Mevlânâ&#8217;nuñ suhfı ola</p>
 <p><small>2583.</small> Çün Nizâmî her sözi hôş söyledi, Mahzenü&#8217;l-Esrâr&#8217;ı zîbâ söyledi</p>
 <p><small>2584.</small> Çün Musîbet-nâme Attâr irüre, Mantıku&#8217;t-tayr&#8217;ı aña yâr irüre</p>
 <p><small>2585.</small> Hem Veled bir mesnevî hûb eyledi, Degme sözüñ sırrın anda söyledi</p>
 <p><small>2586.</small> Her birinüñ bir kitâbı nâmı var, Var u aña lâyık adı şâhvâr</p>
 <p><small>2587.</small> Ben ki saña söyledüm Sa&#8216;dî benem, Kim Gülistân-nâme&#8217;de key rûşenem</p>
 <p><small>2588.</small> Altı sultân &#8216;âlemüñ serverleri, Dünya deñizlerinüñ gevherleri</p>
 <p><small>2589.</small> Bir şar ulularına bunlar güler, &#8216;Âlemüñ uluları olur bular</p>
 <p><small>2590.</small> Çün er adı vü kitâbınuñ adı, Rûşen oldı geldi duzınuñ dadı</p>
 <p><small>2591.</small> Yohsa çün er dünyada adsuz ola, Tuzı kaçan gele çün datsuz ola</p>
 <p><small>2592.</small> Sen delü çomak direr gibi hemân, Dirşürürsin çok mürîdler iy fulân</p>
 <p><small>2593.</small> Niçe şeyhlık gussasın yiye canuñ, Başuña yıkılsun ol zavyeñ senüñ</p>
 <p><small>2594.</small> Şarda şeyh-iseñ yene dur şehre git, Var girü şarlularuña şeyhlık it</p>
 <p><small>2595.</small> Bir şar uluları diyeler size, Dâyire serverleri dirler bize</p>
 <p><small>2596.</small> İster-iseñ kim cihânı dutasın, Şehr ulularından oynı utasın</p>
 <p><small>2597.</small> Saña bir dîvân gerek iy nâmdâr, Kim kala senden cihânda yâdigâr</p>
 <p><small>2598.</small> Kim sen anda &#8216;ilmüñi harc idesin, Degme yirde aduñı derc idesin</p>
 <p><small>2599.</small> Yohsa var bir şarda bir şeyhçugaz ol, Bir iki yıl diril andan soñra öl</p>
 <p><small>2600.</small> Yavuvar bir haftada kim dünyada, Kalmasun nâm u nişânuñ iy gedâ</p>
 <p><small>2601.</small> İşbu çeşme çeşme-i hayvân-durur, Bundan içen &#8216;ömri câvîdân-durur</p>
 <p><small>2602.</small> Âb-ı hayvân adı sözdür dünyada, Sözsüz adsuz bellüdür kim er n&#8217;ide</p>
 <p><small>2603.</small> &#8216;İlmi ta&#8216;rîf eyle te&#8217;lîfüñ-ile, Diri kal &#8216;âlemde tasnîfüñ-ile</p>
 <p><small>2604.</small> İşbu altı er kim adlular-durur, Dâyire serverleri bunlar-durur</p>
 <p><small>2605.</small> Bunlaruñ esrâr dimek-durur işi, Sözsüz adsuz bunlara irmez kişi</p>
 <p><small>2606.</small> Çün senüñ nâm u nişânuñ yok-durur, Şöhretüñ az u mürîdüñ çok-durur</p>
 <p><small>2607.</small> Sanma kim sen bunlara yâr olasın, Dur git olmaya kim agyâr olasın</p>
 <p><small>2608.</small> Çün bilimedüñ cihân dutmaga yol, Bâri var şehrüñde bir şeyhçugaz ol</p>
 <p><small>2609.</small> İşbu biz altı ki pinhân olmaduk, Dünyada yidincimüzi bulmaduk</p>
 <p><small>2610.</small> Kim kitâb u ad-ıla gelür-ise, Ol revâ yidincimüz olur-ısa</p>
 <p><small>2611.</small> Çün ben işitdüm bulardan bu sözi, Hem görindi baña ol sözüñ yüzi</p>
 <p><small>2612.</small> Kim cihângîr olan er ayruk-durur, Yohsa her şarda erenler çok-durur</p>
 <p><small>3613.</small> Er kim âsârı cihânda kalmadı, Yâ kitâbı birle şöhret bulmadı</p>
 <p><small>2614.</small> Varlıgıyla yoklıgı yeksân-durur, Çün bilinmedi ki ne hayvân-durur</p>
 <p><small>2615.</small> Kendüzümi çok melâmet eyledüm, Kim niçün bî-hûde sözler söyledüm</p>
 <p><small>2616.</small> Eytdüm âhir durayım bir gideyim, Çün ne adum var ne sözüm n&#8217;ideyim</p>
 <p><small>2617.</small> Gitdüm anlaruñ katından aglayu, Cânum içi gayret odından tolu</p>
 <p><small>2618.</small> Yiyesinden kesilüp yörür-iken, Gussadan cânum tenüm erir-iken</p>
 <p><small>2619.</small> Bir velî bir yolda sataşdı baña, Sordı kim âhir ne hâl oldı saña</p>
 <p><small>2620.</small> Kim seni bir kaygusuz göremezem, Saña bir gün şâdumân iremezem</p>
 <p><small>2621.</small> Altun akçañ mı yavu vardı &#8216;aceb, Yâ nedür bu kayguya âhir sebeb</p>
 <p><small>2622.</small> Eytdüm altı er kitâb eylediler, Dil-firîb ol ad-ıla söylediler</p>
 <p><small>2623.</small> Ben bir ad bulımazam kim baglayam, Kendüme vü halk göñlin taglayam</p>
 <p><small>2624.</small> Eydür âhir sen söz eydürsin eyü, Neye sözsüzler gibi yirsin kayu</p>
 <p><small>2625.</small> Eytdüm adum yok ki sözde getürem, Nite adlular gibi şâd oturam</p>
 <p><small>2626.</small> Ol velî eydür ki Gülşehrî adın, Var getür sözde vü vir sözüñ dadın</p>
 <p><small>2627.</small> Bir Felek-nâme dahı eyle kitâb, Var sen ol yidinçileri bî-hicâb</p>
 <p><small>2628.</small> Ben bu Gülşehrî adın çün bagladum, Kendüzüme vü göñüller tagladum</p>
 <p><small>2629.</small> Hem Felek-nâme dahı hûb eyledüm, Bu iki ad-ıla zîbâ söyledüm</p>
 <p><small>2630.</small> Çün kitâb-ıla adum oldı tamâm, Vardum ol altı ere virdüm selâm</p>
 <p><small>2631.</small> Eytdüm âhir ne kişilersiz &#8216;aceb, İşbu mevzi&#8216;de ne eylersiz taleb</p>
 <p><small>2632.</small> Birisi eydür Senâyî benvenin, Kim İlâh-nâme&#8217;de key rûşenvenin</p>
 <p><small>2633.</small> Biri Mevlânâ benem dir iy &#8216;azîz, Mesnevî benüm kitâbumdur temîz</p>
 <p><small>2634.</small> Birisi eydür Nizâmî&#8217;dür adum, Mahzenü&#8217;l-esrâr-ıla girmiş dadum</p>
 <p><small>2635.</small> Birisi eydür benem &#8216;Attâr uş, Mantıku&#8217;t-tayr&#8217;um elümde hûb u hôş</p>
 <p><small>2636.</small> Birisi Sa&#8216;dî benem dir iy harîf, Kim Gülistân-nâme eyledüm latîf</p>
 <p><small>2637.</small> Birisi eydür Veled dirler baña, Mesnevî&#8217;m irmiş ola âhir saña</p>
 <p><small>2638.</small> Çün bular şerh itdiler adlu adın, Degmesi ögdi kitâbınuñ dadın</p>
 <p><small>2639.</small> Cilve kıldum ben dahı bir gül gibi, Söze girdüm kumrı vü bülbül gibi</p>
 <p><small>2640.</small> Kim kuluñuz adı Gülşehrî-durur, Hem şeker bâcı degül behrî-durur</p>
 <p><small>2641.</small> Hem Felek-nâme kitâbum adıdur, Kim şeker gibi tuzınuñ dadıdur</p>
 <p><small>2642.</small> Biliş adsuz çün ki sizden yâd-durur, Hem bu iki ad dahı hûb ad-durur</p>
 <p><small>2643.</small> Bu iki ad gerçi bellürek degül, Sizüñ aduñuzdan alurak degül</p>
 <p><small>2644.</small> Bir kızıl addur cihânda gül gibi, Söz diyen ol ad-ıla bülbül gibi</p>
 <p><small>2645.</small> Bu iki ad-ıla ger kılsam taleb, Olıbilem mi yidinçiñüz &#8216;aceb</p>
 <p><small>2646.</small> Ben ki bu adlar-ıla buldum temîz, Dâyire ehli olam mı iy &#8216;azîz</p>
 <p><small>2647.</small> Çün cihânda sözlerüm ola devân, Dünyada adum kala mı câvidân</p>
 <p><small>2648.</small> Bu iki ad-ıla bir &#8216;âlem eri, Olıbilem mi diye bir dem arı</p>
 <p><small>2649.</small> Çünki Gülşehrî adın işitdiler, Hem Felek-nâme adın fikr itdiler</p>
 <p><small>2650.</small> Eytdiler el-hak bu iki ad eyü, Ad-durur kim yok-durur saña kayu</p>
 <p><small>2651.</small> Tatlulık gibi cihânda dad mı var, Dünyada Gülşehri gibi ad mı var</p>
 <p><small>2652.</small> Yâ Felek-nâme gibi ad kanda var, Ol hünerden kim kişinüñ tende var</p>
 <p><small>2653.</small> İşbu yoldan gel bize sen sâki ol, Dünyada bu adlar-ıla bâki ol</p>
 <p><small>2654.</small> Hızr gibi ister-iseñ bâkılık, Âb-ı hayvândan bize kıl sâkılık</p>
 <p><small>2655.</small> İşbu biz altıya bî-hırs u hevâ, Sen yidinçi olur-ısañ key revâ</p>
 <p><small>2656.</small> Degmesi ol çeşmeden çün kandılar, Bir kadeh gej geldi baña sundılar</p>
 <p><small>2657.</small> Bunlar altı er-durur günden &#8216;ayân, Şimdi yidinçileri benven hemân</p>
 <p><small>2658.</small> Şimdi ol altı ere sâkî benem, Kim ad-ıla dünyada bâkî benem</p>
 <p><small>2659.</small> Bunlaruñ altı kitâbı var &#8216;ayân, Bu Felek-nâme yidinçidür hemân</p>
 <p><small>2660.</small> Ol kim ister kim sekizinçi ola, Olıbiliçek hôd ortaya gele</p>
 <p><small>2661.</small> Dek biregü bellü gelsün nâmdâr, Yohsa ol olsun yidinçi nâme-dâr</p>
 <p><small>2662.</small> Ben sekizinçilige dahı olam, Râzı vü rızkumı &#8216;âlemde bulam</p>
 <p><small>2663.</small> İlla gelen &#8216;âmî adıyla gelür, Anuñ-ıçun kendüzin yavu kılur</p>
 <p><small>2664.</small> Zeyd ü Bekr ü &#8216;Amr çok var dünyada, Bellü ad-ıla gerek er dünyada</p>
 <p><small>2665.</small> &#8216;Âm adınuñ olmaya hergiz dadı, Hâs ad ister-ise Gülşehrî adı</p>
 <p><small>2666.</small> Bu tefâhür dünyada bulur kabûl, Yohsa ol &#8216;âlemde bu kamu degül</p>
 <p><small>2667.</small> Ad u söz ü sâz dünyâda olur, Âhiretde key &#8216;amel kıymet bulur</p>
 <p><small>2668.</small> Ad-ıla da&#8216;vî kılanlarda mesel, Oldı bu destân u buldı bu mahal</p>
 <p><small>2669.</small> Yohsa hâle iren er adı n&#8217;ider, Adı ko kendüzüñ aradan gider</p>
 <p><small>2670.</small> Ad cihân fahrı-y-ıçun işe gelür, Kim cihânda ad-ıla &#8216;izzet bulur</p>
 <p><small>2671.</small> Bizde oldı bu cihân fahrı tamâm, Ol cihânı Tañrı bile ve&#8217;s-selâm</p>
 <p><small>2672.</small> Ol arada kim virile söz dadı, Nâdire ad oldı Gülşehrî adı</p>
 <p><small>2673.</small> Söyler-ise böyle kuşlar dilini, Hüdhüd üze kopuzınuñ kılını</p>
 <p><small>2674.</small> Biz perestâruz Ganî perverdigâr, Biz günehkâruz Gafûr âmruzkâr</p>
 <p><small>2675.</small> Rahmeti bî-hadd u ihsânı delim, Mülketi câvid ü fermânı kadîm</p>
<h3> SU&#8217;ÂL KERDEN-İ SÂYİL EZ, HÜDHÜD DER ÂDÂB-I TARÎK, VE FÜTÜVVET-DÂRÎ </h3> 
 <p><small>2676.</small> Biri sorar kim fütüvvet ne-durur, Bu ahîlerüñ işi nite-durur</p>
 <p><small>2677.</small> Ne kıla kim er fütüvvet-dâr ola, N&#8217;eyleye ol yolda berhurdâr ola</p>
 <p><small>2678.</small> Şartı var mı sofradan artuk dakı, Bize bir bâtıldan añlatgıl hakı</p>
 <p><small>2679.</small> Biri birin dilememek var mıdur, Yâ ahîlık ceng ü şûr u şer midür</p>
 <p><small>2680.</small> Biribiri perdesin yırtan &#8216;aceb, Kıla mı hergiz ahîlıgı taleb</p>
<h3> CEVÂB DÂDEN-İ HÜDHÜD, ÂN SÂ&#8217;İL-RÂ NÎZ </h3> 
 <p><small>2681.</small> Hüdhüd eydür kim fütüvvet var-ısa, Yâ tapu kılmakda sâdık er-ise</p>
 <p><small>2682.</small> Anda üç nesne gerek açuk ola, Üç dahı baglu gerekdür bu yola</p>
 <p><small>2683.</small> Alnı açuk gerek evvel kişiye, Kim güneş gibi cihânda ışıya</p>
 <p><small>2684.</small> Sofra bagı dahı hem açuk gerek, Ol kadar kim var degül hem çok gerek</p>
 <p><small>2685.</small> Kapu dahı açuk olıçak tamâm, Olur ol üç açuk anda ve&#8217;s-selâm</p>
 <p><small>2686.</small> Dili gaybetden anuñ baglu gerek, Sözi şîrîn ü aşı yaglu gerek</p>
 <p><small>2687.</small> Gözi hem baglu gerek kim görmeye, Kimsenüñ &#8216;aybına ta&#8216;na urmaya</p>
 <p><small>2688.</small> Baglulardan biri ilersügidür, Kim ol altıdan kamudan yigidür</p>
 <p><small>2689.</small> Kimde kim bu altı hâsiyyet ola, Yavlak ol er lâyık ola bu yola</p>
 <p><small>2690.</small> Kimde kim yokdur bu altı hâsiyet, Renci kamu yile gide &#8216;âkıbet</p>
 <p><small>2691.</small> Kim zinâdan gaybet eylemek dakı, Ulurakdur erde bir Tañrı hakı</p>
 <p><small>2692.</small> Bir ahî göster kim ol gaybet dimez, Halk etini bal u yag gibi yimez</p>
 <p><small>2693.</small> Kocalardan bir söz işit iy yigit, Gaybet iden kişiden yigrekdür it</p>
 <p><small>2694.</small> Terbiye savm u salât erkânını, Vâcibînüñ farz u istihsânını</p>
 <p><small>2695.</small> Dükelin gerek ahîdan örgene, Kim şerî&#8216;atsuz &#8216;amelden yigrene</p>
 <p><small>2696.</small> Âhı katında bir âyîne ola, Şeyhi katında hemân saykal bula</p>
 <p><small>2697.</small> Ne edeb var-ısa âhî göstere, Aña vü şeyhi safâsın artura</p>
 <p><small>2698.</small> Lokmasını sofrada niçe yiye, Niçe otura vü dura vü diye</p>
 <p><small>2699.</small> Niçe yöriye vü baka vü selâm, Niçe vire ala halka ve&#8217;s-selâm</p>
 <p><small>2700.</small> Ne edeb kim var ol yolda ola, Dükelin astânede hâsıl kıla</p>
 <p><small>2701.</small> Anda çün hâsıl kıla &#8216;ilm ü &#8216;amel, Gele şeyhüñ tapusına bî-dagal</p>
 <p><small>2702.</small> Âyine çün kim tamâm olmış ola, Bir safâsı yaluñuz kalmış ola</p>
 <p><small>2703.</small> Bu kabûla her kim ol makbûl ola, Ol safâya bir zamân meşgûl ola</p>
 <p><small>2704.</small> Çün ma&#8216;âdinden nebâta irişe, Kim biraz berg ü sebâta irişe</p>
 <p><small>2705.</small> Cism nâmından geçüp hayvân ola, Çünki hayvândan geçe insân ola</p>
 <p><small>2706.</small> &#8216;Âkıbet devrânı seyr-ile felek, Eyleye ol âdemiyi bir melek</p>
 <p><small>2707.</small> Çün melekden dahı geçe bî-riyâ, Âhı tapusından ire Tañrı&#8217;ya</p>
 <p><small>2708.</small> Çün ahî bu didügümi bilmedi, Sorar-ısañ biñde birin kılmadı</p>
 <p><small>2709.</small> Terbiye hôd bunı kanda biliser, Yâ bunuñ yüz biñde birin kılısar</p>
 <p><small>2710.</small> Çün ahî câhil ola vü bî-amân, Terbiye hem cehl örgene hemân</p>
 <p><small>2711.</small> Çün ahî bilmedük ola bu yolı, Terbiye kanda biliser iy ulu</p>
 <p><small>2712.</small> Bir ahîya irmedük bu çavda cüst, Kim okıdı kulhuvallâhi dürüst</p>
 <p><small>2713.</small> Çün bu aña ol buña yavuz sana, İkisinüñ kavlına kim inana</p>
 <p><small>2714.</small> Biribirin çün ahîlar ögeler, Müdde&#8216;îlerüñ depesin dögeler</p>
 <p><small>2715.</small> Çün ulular biribirin sıyalar, Kiçileri ne yola okıyalar</p>
 <p><small>2716.</small> Biñ ahî terk itdi başın bu yola, Gelmedi bir terbiye hôd hâsıla</p>
 <p><small>2717.</small> Degme kişi oldugı-y-ıçun ahî, Oynayacak oldı âhîlık dahı</p>
 <p><small>2718.</small> Kuş diline çün Süleymânlık kıla, Derdüñe Gülşehri dermânlık kıla</p>
 <p><small>2719.</small> Hikmet-ile hırs boynını dokı, Bişr-ile Yemliha destânın okı</p>
<h3> BÜŞR-NÂME-İ HÔCA, GÜLŞEHRİ </h3> 
 <p><small>2720.</small> Başlayalum söze bismillâh-ıla, Bir niyâz eyleyelüm Allâh-ıla</p>
 <p><small>2721.</small> Üstümüzde Hakk&#8217;ı hâzır görelüm, Mustafâ cem&#8216;iyyetine irelüm</p>
 <p><small>2722.</small> Niçe def ü nây-ıla iñleyelüm, Âyet ü ahbâr ünin diñleyelüm</p>
 <p><small>2723.</small> Ol kim andan yig kişi söz dimedi, Kısmetinden taşra nesne yimedi</p>
 <p><small>2724.</small> Gayb rızkı dilfirîb ü hôş olur, Zehri virürler-ise kim nûş olur</p>
 <p><small>2725.</small> &#8216;İlm-ile her bir sözi söyleyelüm, &#8216;Akl-ıla her &#8216;ilmi şerh eyleyelüm</p>
 <p><small>2726.</small> Bülbüli bostâna irişdürelüm, Tûtiyi destâna irişdürelüm</p>
 <p><small>2727.</small> Bir yay alam ma &#8216;ni okın atmaga, Bir dükân kuram cevâhir satmaga</p>
 <p><small>2728.</small> İnçülerden dür-feşânlık idelüm, Dürlere güher-feşânlık idelüm</p>
 <p><small>2729.</small> Eyle ter söyleyelüm bu sünbüli, Kim okıyan kişinüñ bitsün dili</p>
 <p><small>2730.</small> Bu meselde bir hikâyet bulmışuz, Dürr-ile nazmın murassa kılmışuz</p>
 <p><small>2731.</small> Kim felek devrânını ider-iken, Degme ılduz burcına gider-iken</p>
 <p><small>2732.</small> Var-ıdı Hemyân şarında bir ulu, Adı Büşr ü içi &#8216;ilm ile tolu</p>
 <p><small>2733.</small> Dünyadan göñlini götürmiş-idi, Dünyeligüñ terkini urmış-idi</p>
 <p><small>2734.</small> Bir mücerred yigid-idi pâk-bâz, Gün uzun oruç dün dölpi namâz</p>
 <p><small>2735.</small> Tañla dükkânçugını kurar-ıdı, İşler-idi vü işi sürer-idi</p>
 <p><small>2736.</small> Yarısın kazandugınuñ yir-idi, Yarısın yohsula virem dir-idi</p>
 <p><small>2737.</small> Bir gün işi &#8216;azmini kılur-idi, Yolda bir &#8216;avrat meger gelür-idi</p>
 <p><small>2738.</small> Yil yüzinden çârın açdı añsuzın, Büşr gördi &#8216;avratuñ nâgeh yüzin</p>
 <p><small>2739.</small> Çünki düşdi gözi &#8216;avrat gözine, &#8216;Âşık oldı Büşr &#8216;avrat yüzine</p>
 <p><small>2740.</small> Yüzi hûb u tal&#8216;atı pür nûr-ıdı, Âdemî dime aña kim hûr-ıdı</p>
 <p><small>2741.</small> Tonı hôş u kendüzi key bay-ıdı, Ne adem dirsin aña kim ay-ıdı</p>
 <p><small>2742.</small> Geçdi &#8216;avrat Büşr göñlin taglayu, Büşr kaldı göñlin aña baglayu</p>
 <p><small>2743.</small> Bir nazarda eyle oldı &#8216;âşıkı, Kim temîz itmedi bâtıldan hakı</p>
 <p><small>2744.</small> Eydür ardınça eger varmaz-ısam, Evi kanda kendü kim görmez-isem</p>
 <p><small>2745.</small> &#8216;Işkı beni bî-gümân öldüriser, Dükeli halkı baña güldüriser</p>
 <p><small>2746.</small> Döndi kim ol &#8216;avrat ardınça vara, Kendü kim yâhut evi kanda sora</p>
 <p><small>2747.</small> Girü kendü kendüye eydür sakın, Olmaya kim ölümüñ geldi yakın</p>
 <p><small>2748.</small> Şimdiye degin harâma bakmaduñ, Göñlüñi şehvet odına yakmaduñ</p>
 <p><small>2749.</small> Şimdi bir &#8216;avrat peyinçe varduguñ, Yolda yâd &#8216;avrat yüzini gördügüñ</p>
 <p><small>2750.</small> Erlik içinde revâ kaçan ola, &#8216;Avrata &#8216;avratdan alular kala</p>
 <p><small>2751.</small> Erlik içinde revâ kaçan ola, &#8216;Avrata &#8216;avratdan alular kala</p>
 <p><small>2752.</small> Çok ere kılmış-durur &#8216;avrat cefâ, &#8216;Avratından bulmadı bir er vefâ</p>
 <p><small>2753.</small> Sol yañadın aldı &#8216;avrat varlıgı, Solda kaçan bula kimse saglıgı</p>
 <p><small>2754.</small> &#8216;Avratuñ sevdügine aldanmagıl, &#8216;İşvesi yalan-durur inanmagıl</p>
 <p><small>2755.</small> Bir işi işle dir-iseñ taşlaya, İşleme didügüñ işi işleye</p>
 <p><small>2756.</small> Bir iki gün kim senüñ &#8216;ışkuñ kova, Soñra osana vü ayrugı seve</p>
 <p><small>2757.</small> Atda vü &#8216;avratda vü kılıçda er, Bulmadı hergiz vefâ iy nâmver</p>
 <p><small>2758.</small> Hem olur &#8216;avratda dahı çok eyü, Yok halâlını alanlara kayu</p>
 <p><small>2759.</small> Çün halâlum degül ol &#8216;avrat benüm, Olmasun hîç anuñ ardınça yönüm</p>
 <p><small>2760.</small> Döneyim kendü işüme gideyim, Çün halâl olmaya baña n&#8217;ideyim</p>
 <p><small>2761.</small> Bu oyunda nefsümi ben utayım, &#8216;Işkumı göñlüm içinde dutayım</p>
 <p><small>2762.</small> Varayın Beytü&#8217;l-makdis&#8217;den yaña, Göreyim ne ilerü gelür baña</p>
 <p><small>2763.</small> Döndi kim Beytü&#8217;l-makdis şehrine, Vara vü sabr ide &#8216;ışkuñ kahrına</p>
 <p><small>2764.</small> Vardı Kuds&#8217;e vü Halîl&#8217;e şevk-ıla, Kıldı tâ&#8216;at degme yirde zevk-ıla</p>
 <p><small>2765.</small> Döndi girü şehrine varmaklıga, &#8216;Işkına sabr eyleyüp durmaklıga</p>
 <p><small>2766.</small> Yolda nâgeh ogradı bir kırgıla, Tahta remliyle kitâbı çok bile</p>
 <p><small>2767.</small> Büşr aña virdi selâm i&#8216;zâz-ıla, Ol selâmın aldı yüz biñ nâz-ıla</p>
 <p><small>2768.</small> Yoldaş oldılar giderler hôş yola, Büşr bakar kırgıla kim ne kıla</p>
 <p><small>2769.</small> Kırgıl eydür Büşr&#8217;e kim aduñ nedür, Niçe duzuñ var u yâ daduñ nedür</p>
 <p><small>2770.</small> Eydür adum Büşr-i miskîndür benüm, Şimdi Hemyân şehrine-durur yönüm</p>
 <p><small>2771.</small> Kırgıl eydür garra olma sözüñe, Dahı miskîn dimegil kendüzüñe</p>
 <p><small>2772.</small> Meskenet yolı &#8216;azîm ulu-durur, Saña miskîn ad koyan delü-durur</p>
 <p><small>2773.</small> Çün Nebî kendüye miskînem didi, Kangı câhil saña miskîn ad kodı</p>
 <p><small>2774.</small> Büşr eydür eylese Tañrı hakı, Kendüzüme dimeyem miskîn dakı</p>
 <p><small>2775.</small> Çün yazukdur neye miskîn urayım, Kendü adum u yazuga gireyim</p>
 <p><small>2776.</small> Ulular yolda anuñ-ıçun dura, Kim kiçilere yolını göstere</p>
 <p><small>2777.</small> Ben neyem kim adumı eydem size, Sizüñ aduñuz nedür eydüñ bize</p>
 <p><small>2778.</small> Kırgıl eydür ne diyem adum saña, Feylesôf Yemlihâ dirler baña</p>
 <p><small>2779.</small> Kamu &#8216;ilm içinde fikret kıluram, Fıkh-ıla tefsîri yavlak bilürem</p>
 <p><small>2780.</small> Çün tabî&#8216;îden riyâzîye gelem, Hikmet ü tıbb u nücûmı key bilem</p>
 <p><small>2781.</small> Çünki mantıkdan mecestîye düşem, Bû Alî Sînâ &#8216;ulûmından hoşam</p>
 <p><small>2782.</small> Nahv içinde kimse bençe olmaya, Sarfı dahı bençileyin bilmeye</p>
 <p><small>2783.</small> Hendese şeklin tamâmet bilürem, İklidis &#8216;ilminde da&#8216;vî kıluram</p>
 <p><small>2784.</small> Reml-ile dünyada ne olasını, Bilürem benden soran kişi kanı</p>
 <p><small>2785.</small> Ne ki yüz yıldan ilerü olısar, Kamusı baña &#8216;ayândur ser-be-ser</p>
 <p><small>2786.</small> Bir nefes &#8216;ilmümde ġâfil olmayam, Ne ola &#8216;âlemde kim ben bilmeyem</p>
 <p><small>2787.</small> Sen ne lâyıksın baña yoldaşlıga, Hîç ayak da&#8216;vî kıla mı başlıga</p>
 <p><small>2788.</small> Ben dahı Hemyân şarından oluram, Anuñ-ıçun saña hürmet kıluram</p>
 <p><small>2789.</small> Yohsa yolda yüz kişi bile gider, Bellüdür kim her birisi ne güder</p>
 <p><small>2790.</small> Büşr eydür bî-edeblik iderem, Kim bu yolda senüñ-ile giderem</p>
 <p><small>2791.</small> İlla hem bir tapuçı gerek saña, Kutlu olsun ol tapuçılık baña</p>
 <p><small>2792.</small> Şarda dahı ben kaçan sensüz olam, Yâ seni yavu kılup kimi bulam</p>
 <p><small>2793.</small> Şükr ü minnet ol İlâh-ı ekbere, Kim beni irürdi bir ulu ere</p>
 <p><small>2794.</small> Gider-iken ol tuman bu nûr-ıla, Çıkdı bir ulu bulut yagmur-ıla</p>
 <p><small>2795.</small> Yemlihâ eydür bilür-iseñ eyit, Kim nedür yagmur u yâ nedür bulut</p>
 <p><small>2796.</small> Büşr eydür Tañrı hükminden ola, Yohsa ayruk ne-y-idügin kim bile</p>
 <p><small>2797.</small> Yemlihâ eydür bu câhiller sözin, Söyleme bunda vü sözler duzsuzın</p>
 <p><small>2798.</small> Bu buhâr u toz u dütün kim agar, Yokaru yagmur olur yire yagar</p>
 <p><small>2799.</small> Bu bulutlar kim behem peyvestedür, Her birisi bir buhâra bestedür</p>
 <p><small>2800.</small> Sen bu tafsîli kaçan añlayasın, Yâ bu sözi işidüp tañlayasın</p>
 <p><small>2801.</small> Nâgehân gök gürledi Büşr&#8217;e sorar, Kim bu gürlemek nedendür vir habar</p>
 <p><small>2802.</small> Büşr eydür Tañrı hükminden ırak, Olmaya beni gerekse oda yak</p>
 <p><small>2803.</small> Yemlihâ eydür ko bunlar sözini, Kim göresin sözlerümüñ yüzini</p>
 <p><small>2804.</small> Çün bulıtlar birbirine sürtişür, Ra&#8216;d olur sen bu sebakları bişür</p>
 <p><small>2805.</small> Ne bile nâdân sözüñ hikmetlerin, Hikmetüñ dânâ bile kıymetlerin</p>
 <p><small>2806.</small> Bir zamândan çıkdı bir kavs-i kuzah, Yemlihâ'nuñ göñline düşdi ferâh</p>
 <p><small>2807.</small> Büşr'e eydür şimdi fikret kılasın, Ne durur kavs-i kuzah key bilesin</p>
 <p><small>2808.</small> Büşr eydür gök yüzinde bu nişân, Tañrı'nuñ hükminden olur her zamân</p>
 <p><small>2809.</small> Yemlihâ eydür eyü-durur yoma, Sen bu dânâlar sözin elden koma</p>
 <p><small>2810.</small> &#8216;İlm ile söyler-isem tañlayasın, Ne diyeyim saña kim añlayasın</p>
 <p><small>2811.</small> Yeşil ot saru kızıl gül &#8216;aksi hôş, Çün urur buluda uş böyle kim uş</p>
 <p><small>2812.</small> Andan alur hey'etin kavs-i kuzah, Kim işitdiyse bu kavlı kıldı sah</p>
 <p><small>2813.</small> İçse yigdür zehr-i kâtil câm-ıla, Şekkeri halva yapınca &#8216;âm-ıla</p>
 <p><small>2814.</small> Gice oldı irdiler bir menzile, Hôş ay aydın u oturdılar bile</p>
 <p><small>2815.</small> Büşr&#8217;e eydür Yemlihâ kim iy hoca, Kangı ılduz gicesidür bu gice</p>
 <p><small>2816.</small> Büşr eydür Tañrı bile bu düni, Kim nenüñdür yohsa kim bile anı</p>
 <p><small>2817.</small> Yemlihâ eydür meger sen bilmedüñ, Kim benüm gibi hünermend olmaduñ,</p>
 <p><small>2818.</small> Güneşüñdür bu peşenbe gicesi, Eydür âdîne düninüñ h&#728;ôcası</p>
 <p><small>2819.</small> Çünki şenbe dünini Merrih ala, Girüki dünin &#8216;Utarid hod bile</p>
 <p><small>2820.</small> Müşterî&#8217;ye vir düşenbe dünini, Zühre seşenbih düninüñ hatunı</p>
 <p><small>2821.</small> Çârşenbih gicesin aldı Zuhal, Müşkil uş böyle olur uşbunda hall</p>
 <p><small>2822.</small> Bu göküñ ben biliş eyledüm yadın, Sen dahı şimdi işidürsin adın</p>
 <p><small>2823.</small> Bir zamandan gördiler yılduzları, Yer yüzinden göge çıkdı sözleri</p>
 <p><small>2824.</small> Büşre eydür iy baña yoldaş olan, Cehli yoldaşı katında fâş olan</p>
 <p><small>2825.</small> Bu kamu ıduz ki &#8216;ilmi ögdedür, Hîç bilir misin ki kangı gökdedür</p>
 <p><small>2826.</small> Büşr eydür Tañrı bile kandadur, Bu kamu ılduz ki bu eyvândadur</p>
 <p><small>2827.</small> Yohsa ayruk kimsene ne biliser, Yâ nite bilmegi da&#8216;vî kılısar</p>
 <p><small>2828.</small> Yemlihâ eydür zihî nâdân kişi, Oldı benüm gibi dânâ yoldaşı</p>
 <p><small>2829.</small> Câhilüñ sözi kişiyi tañlada, Câhile kişi niçe söz añlada</p>
 <p><small>2830.</small> Gök tokuzdur yidisinde seyr ider, Yidi seyyâre de burcına gider</p>
 <p><small>2831.</small> Kalanına sâbitât ad urdılar, Sekkizinçi gökde bunlar durdılar</p>
 <p><small>2832.</small> Dokkuzınçı künbed-i a&#8216;zam-durur, Cehl zahm u &#8216;ilm aña merhem-durur</p>
 <p><small>2833.</small> Müşterî çıkdı ufukdan zer-feşân, Büşr&#8217;e eydür Yemlihâ kim iy fülân</p>
 <p><small>2834.</small> Bu ne yılduzdur anı tañlar mısın, Yâ evi kangı-durur añlar mısın</p>
 <p><small>2835.</small> Büşr eydür yüz eger fikret kılam, Tañrı bile ben anı kaçan bilem</p>
 <p><small>2836.</small> Yemlihâ eydür senüñ gibi tüni, Girçek eydürsin kaçan bile anı</p>
 <p><small>2837.</small> Müşterî ılduzı budur gökde &#8216;âyân, Kavs u Hûd anuñ evidür bî-gümân</p>
 <p><small>2838.</small> Cedy ü Delvi evler eylendi Zuhal, Burc ola Merrîhe &#8216;Akreb hem Hamel</p>
 <p><small>1839.</small> Serv ü Mîzân Zühre'ye evler ola, Hem &#8216;Utârid Hûşe vü Cevzâ ile</p>
 <p><small>1840.</small> Güneşe eyvân Esed burcı olur, Ay dahı Harçeng burcını alur</p>
 <p><small>1841.</small> Bu sözi ben olur-ısam şerh iden, Hayf eger sen olur-ısañ işiden</p>
 <p><small>1842.</small> Ay dutıldı Yemlihâ Büşr'e sorar, Kim neden dutıldı ay iy bî-haber</p>
 <p><small>2843.</small> Büşr eydür Tañrı kahrı çün gelür, Gice gibi ay yüzi kara olur</p>
 <p><small>2844.</small> Yemlihâ eydür mukallidsin henûz, Anuñ-ıçun sordugum dimezsin uz</p>
 <p><small>2845.</small> Kendüzinden çün degüldür ay nurı, Aydıñı kamu güneşdendür varı</p>
 <p><small>2846.</small> Çün güneşden nûr alur ay iy hakîm, Güneş ayuñ nûrın eyler müstakîm</p>
 <p><small>2847.</small> İkisi arasına yir kölgesi, Düşicek iy bilmeyenler bilgesi</p>
 <p><small>2848.</small> Ay dutılur nûrını virmez olur, Zîra ol dem güneşi görmez olur</p>
 <p><small>2849.</small> Çok zamândur kim senüñ gibi kişi, Dutmaduk-durur benüm gibi kuşı</p>
 <p><small>2850.</small> Çün beyân oldı ne kim bahs itdiler, Geçdiler ol sözden ü hôş yatdılar</p>
 <p><small>2851.</small> Çünki gice zengisi oldı nihân, Girü gündüz rûmisi oldı &#8216;ayân</p>
 <p><small>2852.</small> Büşr ile Yemlihâ girdiler yola, Büşr&#8217;e eydür Yemlihâ girü güle</p>
 <p><small>2853.</small> Kim peşenbih gün oruç olur mısın, Kankı ılduz günidür bilür misin</p>
 <p><small>2854.</small> Büşr eydür kul hemîn oruç ola, Gün ne ılduzuñ-durur Tañrı bile</p>
 <p><small>2855.</small> Yemlihâ eydür &#8216;aceb bu câhile, Ne diye kimse kim ol anı bile</p>
 <p><small>2856.</small> Müşterî&#8217;nüñdür bu pençşenbih güni, Zührenüñ âdîne gündür iy denî</p>
 <p><small>2857.</small> Oldı şenbe hudâ-vendi Zuhal, Güneşüñ yekşenbe oldı bî-halel</p>
 <p><small>2858.</small> Ay dü şenbih günini kıldı kabûl, Olmagıl bu ma&#8216;rîfetden sen melûl</p>
 <p><small>2859.</small> Çün se şenbih güni Merrîh'üñ ola, Hem &#8216;Utârid güni çârşenbih ala</p>
 <p><small>2860.</small> Saña ne sordum-ısa çün bilmedüñ, Tañrı emrine havâle eyledüñ</p>
 <p><small>2861.</small> Hadd u resmin bilmedüñ her bir sözüñ, Tañrı emrinden gidermedüñ gözüñ</p>
 <p><small>2862.</small> Büşr eydür kibr ile barışmagıl, Tañrı'nuñ hükmi-y-ile urışmagıl</p>
 <p><small>2863.</small> Kim kazâlar Tañrı'dan çün geleler, Kamu zeyrekler görüñ kör olalar</p>
 <p><small>2864.</small> Yemlihâ eydür tap imdi söyledüñ, Bilmedügüñi baña şerh eyledüñ</p>
 <p><small>2865.</small> Serçe gibi başladuñ ötmeklige, Tûtılara ma&#8216;rifet satmaklıga</p>
 <p><small>2866.</small> Bu sözi bir hôş yire cem&#8216; eylegil, Bir fakîre tapusında söylegil</p>
 <p><small>2867.</small> Yohsa ben bu sözi kaçan işidem, Kim kazâdan korkuban yoldan gidem</p>
 <p><small>2868.</small> İnmedükdür ol kazâ gökden dahı, Kim anı ben añlayam Tañrı hakı</p>
 <p><small>2869.</small> Diler-isem dünyada da&#8216;vî kılam, Kim dahı biñ yılda n&#8217;olsın bilem</p>
 <p><small>2870.</small> Büşr eydür eylese ayruk saña, Dınmayam bagışlagıl suçum baña</p>
 <p><small>2871.</small> Ne ki sen söyler-iseñ ben işidem, Hoş tapuñdan &#8216;ilmi ögrenügidem</p>
 <p><small>2872.</small> Nâgehân bir sebzegâha irdiler, Sebze ortasında bir küp gördiler</p>
 <p><small>2873.</small> Küp gömülmiş yire vü agzı ulu, Ortasına degin ol küp su dolu</p>
 <p><small>2874.</small> Çevresinde oturup hôş söyleyü, Büşr&#8217;e eydür Yemlihâ kibr eyleyü</p>
 <p><small>2875.</small> Kim bu küp bunda ne gömülü-durur, Bilmez-iseñ baña hod bellü-durur</p>
 <p><small>2876.</small> Büşr eydür müzd-içün gömlü ola, Kim geçen suyın içüp hazzın bula</p>
 <p><small>2877.</small> Yemlihâ eydür zihî kim añladuñ, Kim bu küp müzd-ıdugını tañladuñ</p>
 <p><small>2878.</small> Avçılar gömdi küpi bu arada, Kim bu avlar kim gezerler burada</p>
 <p><small>2879.</small> Susayalar geleler geçmeklige, Küp suyından egilüp içmeklige</p>
 <p><small>2880.</small> Ok-ıla ol avı ururlar bular, Her ki câhil kaldı sakalın yolar</p>
 <p><small>2881.</small> Ne sefer kim şimdiden girü kılam, Bir benüm gibi baña yoldaş bulam</p>
 <p><small>2882.</small> Sen biraz ol yaña var ben durayım, Kendüzümi bu küpe taldurayım</p>
 <p><small>2883.</small> Küp suyından gusl ideyim key arı, Kim gide arkamdagı kirler varı</p>
 <p><small>2884.</small> Büşr eydür küp suyına talduguñ, Arı suyı sen mülevves kılduguñ</p>
 <p><small>2885.</small> Maslahat degül şara varmak gerek, Şarda bir ili suya girmek gerek</p>
 <p><small>2886.</small> Yemlihâ eydür delim söyleme dur, Bu aradan birez ol yaña otur</p>
 <p><small>2887.</small> Büşr varur bir ırak yirde durur, Yemlihâ yalıñ olur küpe girür</p>
 <p><small>2888.</small> Çün suya girür ki gusl eyleye hoş, Hâli niçe ola añladayım uş</p>
 <p><small>2889.</small> Küp kuyu agzı olur suya düşer, Düşdüginden ol su başından aşar</p>
 <p><small>2890.</small> Yüziçilik bilmez ol suda ölür, Rahtı-y-ıla tonları taşra kalur</p>
 <p><small>2891.</small> Büşr bakar kim girü küpden çıka, Sakalını darayu saçın sıka</p>
 <p><small>2892.</small> Bakdı delim çıkmadı küpden işi, Korkuban üstine geldi yoldaşı</p>
 <p><small>2893.</small> Yemlihâ'yı gördi ol küpde ölü, Küp deriñ kuyunuñ agzı su tolu</p>
 <p><small>2894.</small> Zârı-y-ıla çagırup çok agladı, Kuşagını koltugına bagladı</p>
 <p><small>2895.</small> Çekdi küpden daşra çıkardı anı, Topraga göme kodı cânsuz teni</p>
 <p><small>2896.</small> Eydür iy biñ yıldan ilerü bilen, Soñra bir küp suyına düşüp ölen</p>
 <p><small>2897.</small> Sen bu fende nite fikret kılmaduñ, Bir küp içinde ölesüñ bilmedüñ</p>
 <p><small>2898.</small> Gör ki Tañrı hükmi çün kula gele, Kul nite küp suyına düşe öle</p>
 <p><small>2899.</small> Rahtını dirşürdi tonları-y-ıla, Kîsesinde gördi biñ altun bile</p>
 <p><small>2900.</small> Kamusını tonına dürdi girü, Eşeginüñ üstine urdı girü</p>
 <p><small>2901.</small> Girdi yola nevhâ vü zârî kılu, Kim diri yoldaş nite oldı ölü</p>
 <p><small>2902.</small> Eydür imdi şehr içine gireyim, Yemlihâ'nuñ evi kanda sorayım</p>
 <p><small>2903.</small> Vireyim bu ton-ıla bu altunı, Kavmına kim şâd ola anuñ canı</p>
 <p><small>2904.</small> Aña gelen baña hem bir gün gele, Her ki toġdı &#8216;âkıbet nâçâr öle</p>
 <p><small>2905.</small> Tañrı hükminden meger gâfil olam, Kim hevâ vü hırs u hıkd-ıla dolam</p>
 <p><small>2906.</small> Vardı Hemyân şehrine yöni girü, Hücresine varmagından ilerü</p>
 <p><small>2907.</small> Sordı Yemlihâ evin kim kandadur, Kim anuñ birkaç silâhı bendedür</p>
 <p><small>2908.</small> Eytdiler vardur anuñ bir &#8216;avratı, Key setîre &#8216;avrat u çok ni&#8216;meti</p>
 <p><small>2909.</small> İşde şehrüñ ol ucındadur evi, Gösterenüñ Büşr oldı peyrevi</p>
 <p><small>2910.</small> Gösterene gönderüp kıldı tapu, Büşr geldi kapuya kakdı kapu</p>
 <p><small>2911.</small> Çıkdı bir &#8216;avrat yüzini büriyü, Yirde atlas kunduzını süriyü</p>
 <p><small>2912.</small> Açdı kapu Büşr aña virdi selâm, Çün selâmın aldı ol &#8216;avrat tamâm</p>
 <p><small>2913.</small> Büşr yire bakup eydür ez-kader, Yemlihâ'nuñ bende raht u bahtı var</p>
 <p><small>2914.</small> Var-ısa destûr içerü gireyim, Rahtını tapuñuza degüreyim</p>
 <p><small>2915.</small> &#8216;Avrat eydür ev sizüñdür girüñüz, Siz dahı rahtı bize degürüñüz</p>
 <p><small>2916.</small> Büşr girdi gördi ev ni&#8216;met tolu, Tâbe-hâne &#8216;âlî vü soffa ulu</p>
 <p><small>2917.</small> &#8216;Avrat eydür geçüñüz oturuñuz, Ne varını ortaya getürüñüz</p>
 <p><small>2918.</small> Halı üstinde geçer Büşr oturur, &#8216;Avrat ilerü yeyesi getürür</p>
 <p><small>2919.</small> Büşr bir kaç lokma yir el-hamd ider, Diñlenür bir lahza armagı gider</p>
 <p><small>2920.</small> Andan açar agzını şekker gibi, Saçar agzından sözi gevher gibi</p>
 <p><small>2921.</small> Kim benüm Yemlihâ yoldaşum-ıdı, Sevdük üstâdum eyü işüm-idi</p>
 <p><small>2922.</small> İlla birez nâz u kibri var-ımış, Kendüzin yavlak ögüçi er imiş</p>
 <p><small>2923.</small> Tañrı'nuñ işine hükm eyler-idi, Bilmedügi sözleri söyler-idi</p>
 <p><small>2924.</small> Çok baña sögdi kim ol bir gün benüm, Bir yavuz sözde işitmedi ünüm</p>
 <p><small>2925.</small> Lokması degül gıdâyı yir iken, Ne ola ben bilmedügüm dir iken</p>
 <p><small>2926.</small> Arpa arpa yiri gögi bî-hicâb, Eyler-iken gice vü gündüz hisâb</p>
 <p><small>2927.</small> İrerüz biz bir küpe gömlü-durur, Su tolu bu turur ol küpe girür</p>
 <p><small>2928.</small> Komaz-ısam girmege baña söger, Yapışur-ısam durur beni döger</p>
 <p><small>2929.</small> Komayugörürem ol suya düşer, Küp kuyu olur su başından aşar</p>
 <p><small>2930.</small> Ben ırak gitmiş oluram ol kalur, Size çok yaş virsün ol küpde ölür</p>
 <p><small>2931.</small> Hakk&#8217;a kodum anı nesi varı uş, Algıl anuñ cânına harc eyle hoş</p>
 <p><small>2932.</small> &#8216;Avrat işitdi kim ölmüş Yemlihâ, Agladı çok gözinüñ yaşın sıka</p>
 <p><small>2933.</small> Aldı gördi kim niçedür tonını, Ton içinde gördi sarlu altunı</p>
 <p><small>2934.</small> Büşre eydür ol çün öldi n&#8217;idelüm, Ölenüñ ardınça nite gidelüm</p>
 <p><small>2935.</small> Çün kavuşdı âhiret bostânına, Tañrı rahmet kılsun anuñ cânına</p>
 <p><small>2936.</small> Günde yüz kez ol beni döger-idi, Dem-be-dem suçsuz baña söger-idi,</p>
 <p><small>2937.</small> Hîç benüm ögüdüme girmez-idi, Ol ögüde &#8216;aklı hîç irmez-idi</p>
 <p><small>2938.</small> Bir fodûl-ıdı senüñ katuñda ol, &#8216;Aklı yavlak az-ıdı vü &#8216;ilmi bol</p>
 <p><small>2939.</small> Ben bu togrulık ki sende görürem, Külli anuñ mihri terkin ururam</p>
 <p><small>2940.</small> Seni kendüme halâl eylenürem, Erligüñi kavmuma söylenürem</p>
 <p><small>2941.</small> Sen dahı kendüzüñe beni kabûl, Eylegil kim darb-ıla hôşdur usûl</p>
 <p><small>2942.</small> Büşr eydür maslahat kâbinini, Eylesünler kim kabûl itdüm seni</p>
 <p><small>2943.</small> Niçeme kim severem bir &#8216;avratı, &#8216;Âşıkam anuñ cemâline katı</p>
 <p><small>2944.</small> Kendüzümden ol beni almış-durur, &#8216;Işkı odı cânuma tolmış-durur</p>
 <p><small>2945.</small> İlla anı bulımazam n'ideyim, Seni alayım anı terk ideyim</p>
 <p><small>2946.</small> &#8216;Avrat eydür bürka&#8216;ı altından ol, El virür-ise anı kıluñ kabûl</p>
 <p><small>2947.</small> Yohsa el virmez-ise hîç ol nigâr, Benüm-ile hoş geçürüñ rûzigâr</p>
 <p><small>2948.</small> Büşr eydür kanda buluram anı, Sen beni algıl ki aldum ben seni</p>
 <p><small>2949.</small> &#8216;Avrat eydür altı yüz altun götür, Şarda bir bezzâz katında var otur</p>
 <p><small>2950.</small> Bir zamândan soñra dilüñ bilegil, Atam anamdan beni hôş dilegil</p>
 <p><small>2951.</small> Büşr altı yüz kızılı aldı hôş, Kendüzinüñ hücresine geldi hôş</p>
 <p><small>2952.</small> Tañlacak Bezzâz hânına gelür, Bir ulu h&#728;ôca katında oturur</p>
 <p><small>2953.</small> Satın alup satmaga çün bulaşur, Assısın ol hôca-y-ıla üleşür</p>
 <p><small>2954.</small> Hôca iltür ol gice Büşr'i eve, Ayru bir ev düzedür Büşr'e ive</p>
 <p><small>2955.</small> Kim sen oglumsın senüñ atañ benem, Eyle san kim sen ben ü yâ ben senem</p>
 <p><small>2956.</small> Kimsenem yok ne varın saña yazam, &#8216;Avrat alam saña hân-u-mân düzem</p>
 <p><small>2957.</small> Sen yigil içgil temâşâ eylegil, Halkı benüm mâlum-ıla toylagıl</p>
 <p><small>2958.</small> Büşr'e bir âstâne açdı şâhvâr, Asdı on kandîl içinde zer-nigâr</p>
 <p><small>2959.</small> Kimseneyi sımadan kavmı oña, Âhlıgı yirden irürdi göge</p>
 <p><small>2960.</small> Halkı eyle hulk-ıla sayd eyledi, Kim kamu halk eylügini söyledi</p>
 <p><small>2961.</small> Çün eyü dirildügini bildiler, Şehr uluları muhibbi oldılar</p>
 <p><small>2962.</small> Kamu şehr yigitleri yüz gül gibi, Terbiyesi oldılar bir kul gibi</p>
 <p><small>2963.</small> Altı şartı var fütüvvet yolınuñ, Üçi açuk üçi bagludur anuñ</p>
 <p><small>2964.</small> Kapusı vü alnı vü sofra bagı, Ol üç açukdur budur sözüñ sagı</p>
 <p><small>2965.</small> Ol kim üç baglı-durur evvel dili, Gözi baglu dahı arturur yolı</p>
 <p><small>2966.</small> Hem ilersüki dahı baglu gerek, Kim harâm odında yanmaya yürek</p>
 <p><small>2967.</small> Bu her altı hâsiyet bî-kâm u kâst, Âhı Büşr'üñ var-ıdı nefsinde râst</p>
 <p><small>2968.</small> Büşr bir &#8216;âlemde kim bir hâl-ıla, Bunça zevk eyler mahall u mâl-ıla</p>
 <p><small>2969.</small> Gün uzun her bir mahalleden geçer, Sevdügin sora gözi yaşın saçar</p>
 <p><small>2970.</small> Kim meger ersüz-ise anı ala, Yemlihâ'nuñ hatunın dahı bile</p>
 <p><small>2971.</small> Niçe kim çok istedi fâş u nihân, Sevdüginden bulmadı hergiz nişân</p>
 <p><small>2972.</small> Sevdügi hicri çün anı tagladı, Yemlihâ halkına göñlin bagladı</p>
 <p><small>2973.</small> Kişiler viribiyüp aldı anı, Yidi gün oldı dün ü gün dügüni</p>
 <p><small>2974.</small> Yidi günden soñra gerdege girür, &#8216;Avratuñ burka&#8216; yüzinden götürür</p>
 <p><small>2975.</small> Görür ol &#8216;avrat ki bu sevmiş-idi, Bunça müddet &#8216;ışkını kovmış-ıdı</p>
 <p><small>2976.</small> Burka&#8216; altından oturmış ay gibi, Kirpügi oklar u kaşı yay gibi</p>
 <p><small>2977.</small> Na&#8216;ra urur ussı gider bir zamân, &#8216;Avrat üstine gelür kılur figân</p>
 <p><small>2978.</small> Su saçar ussı girü başa gelür, &#8216;Avratı ol hâle çün hayrân kalur</p>
 <p><small>2979.</small> Âhı Büşr eydür ki bir yoldan çârı, Yil açar gökçek yüzüñden iy perî</p>
 <p><small>2980.</small> Ben senüñ kutlu yüzüñi görürem, &#8216;Âşık olup işbu hâle girürem</p>
 <p><small>2981.</small> Senden alup gideli bu altunı, Şehre düşüp isterem her gün seni</p>
 <p><small>2982.</small> Altı aydur kim sen olmışsın benüm, Şarda isterem seni ben iy cânum</p>
 <p><small>2983.</small> Çün harâm olmadı âhengüm saña, Hak halâllıgı seni virdi baña</p>
 <p><small>2984.</small> &#8216;Avrat eydür ben dahı yavlak seni, Sevdüm ol sâ&#8216;at ki sen sevdüñ beni</p>
 <p><small>2985.</small> Sırlarumı Tañrı'ya söyler-idüm, Oturup &#8216;ışkuña sabr eyler-idüm</p>
 <p><small>2986.</small> Varmaga çün meylüm olmadı saña, Tañrı verdi &#8216;âkibet seni baña</p>
 <p><small>2987.</small> Tâ hod anlar niçe takrîr eyledi, Böyle ter Gülşehri tefsîr eyledi</p>
 <p><small>2988.</small> Kim ne &#8216;ilmi kim dilersin cümle bil, İlla togrılıgı elden komagıl</p>
 <p><small>2989.</small> &#8216;Akla kasd u şehvete meyl eyleme, Kimsenenüñ gaybetini söyleme</p>
 <p><small>2990.</small> Âhılıkdan âhı Büşr âgeh-durur, Saña âhı ad koyan ebleh-durur</p>
 <p><small>2991.</small> Kim ahîlıkdan ol irdi Tañrı'ya, Senüñ işüñ kamusı zerk ü riyâ</p>
 <p><small>2992.</small> Çün arıtmaduñ mürüvvet gölini, Sen ne bilesin fütüvvet yolını</p>
 <p><small>2993.</small> Anda kim her dîküñ aşın yiyeler, Hayf ola kim saña âhı diyeler</p>
 <p><small>2994.</small> Bilse-y-idüñ yurtı kim sora-y-ıdun, Yüz kişinüñ boynını ura-y-ıdun</p>
 <p><small>2995.</small> Şarda bir mekr ü hiyel kıla-y-ıduñ, Hân-u-mânın kişinüñ ala-y-ıduñ</p>
 <p><small>2996.</small> Anda kim herkes kıla bir yol taleb, Saña âhı okımak yavlak &#8216;aceb</p>
 <p><small>2997.</small> Togru sözüñ kamusı yalan-durur, Âhılık adı saña bühtân-durur</p>
 <p><small>2998.</small> Sen ne kişisin kim âhı olasın, Yâ ahîlar kulı dahı olasın</p>
 <p><small>2999.</small> Sen Füvvet-nâme&#8217;yi bilür-iseñ, Okıyuban şerhini kılur-ısañ</p>
 <p><small>3000.</small> Kendüzüñi âhılıkda iy &#8216;azîz, Bir &#8216;ases-başı bilesin bî-temîz</p>
 <p><small>3001.</small> Degme kişi olmagın şarda ahî, Oynıcak oldı bu âhîlık dahı</p>
 <p><small>3002.</small> Hem gerek tevfîk min-rabbi&#8216;l-&#8216;ibâd, Yaluñuz cehd ile olmaz bu cihâd</p>
 <p><small>3003.</small> Her ne kısmet kim saña maksûm ola, &#8216;Âkıbet bir gün saña ma&#8216;lûm ola</p>
 <p><small>3004.</small> Dünyada yüz yıl eger dürişesin, Ne ki rızkuñdur aña irişesin</p>
 <p><small>3005.</small> Niyyeti hûb eyle bî-&#8216;ıyş u menî, Kim irüre niyyetüñe Hak seni</p>
 <p><small>3006.</small> Külli &#8216;ayşin nahnu fîhi nestehî, Bel sebîlin fî-na&#8216;îmin teştehî</p>
 <p><small>3007.</small> Anuñ-ıçun kimse pendin dutmaduñ, Kim sözi Gülşehri'den işitmedüñ</p>
 <p><small>3008.</small> Sen müfevviz kıl işi ma&#8216;bûduña, Ol irüre hem seni maksûduña</p>
<h3> SU&#8217;ÂL-KERDEN-İ SÂYİL, EZ HÜDHÜD DER SAHÂVET, Ü KEREM VE MÜRÜVVET </h3> 
 <p><small>3009.</small> Biri eydür kim sehâvet bende çok, Daru isterler-ise bir buhl yok</p>
 <p><small>3010.</small> Ol Kerîm&#8217;üñ hazretinde bu kerem, Kadr bula mı &#8216;aceb iy muhteşem</p>
 <p><small>3011.</small> On yayan haccı virem bir etmege, Bir uyuz itçügeze hayr itmege</p>
 <p><small>3012.</small> Dimezüz kim nân bagışlaya-y-ıduk, Nân diyene cân bagışlaya-y-ıduk</p>
 <p><small>3013.</small> Varını yâranlara kılduk nisâr, Yogına and içmedük iy nâmdâr</p>
 <p><small>3014.</small> Er ola kim çün seni mihmân kıla, İleyüñde kendüzin kurbân kıla</p>
 <p><small>3015.</small> Gündüzin sevdük sehâvet itmegi, Gice konuksuz yimedük itmegi</p>
 <p><small>3016.</small> Dileyene olıcak zer virürüz, Olmayıçak sâyile ser virürüz</p>
 <p><small>3017.</small> Ben ki bir ihsân u hayr u dâd idem, Hâtem-i Tâyyî revânın şâd idem</p>
 <p><small>3018.</small> Kanda kim bir müstahakka irevem, Cânumı ger diler-ise virevem</p>
 <p><small>3019.</small> Her müsâfir kim gelür eyvânuma, Hâkim olur kamu hân-u-mânuma</p>
 <p><small>3020.</small> Anda ihsânuñ sehânuñ kıymatı, Ola mı yavlak latîf ü key katı</p>
 <p><small>3021.</small> Kim bu Gülşehrî kerîm erenlerüñ, Ni&#8216;metini çok yidi yârenlerüñ</p>
 <p><small>3022.</small> Ol dahı buldugını terk eyledi, Âhiretde kendüye berk eyledi</p>
<h3> CEVÂB-DÂDEN-İ HÜDHÜD ÂN, SÂYİL-RÂ VE BÂZ-NÜMÛDEN-İ, ECR-İ KEREM-RÂ </h3> 
 <p><small>3023.</small> Hüdhüd eydür kim kerem ehli-y-ise, Yâ cihânda bir kadem ehli-y-ise</p>
 <p><small>3024.</small> Tîzirek maksûdına hûb irişe, Andan ilerü kim aşup irişe</p>
 <p><small>3025.</small> Çün kişi kendüzinüñ terk eyleye, Ayruguñ kendüye ne berk eyleye</p>
 <p><small>3026.</small> Ol kim ire günde bir h&#728;ôn aşına, And içe cömerd erenler başına</p>
 <p><small>3027.</small> Çün kişinüñ etmegini yimedüñ, Hergiz anuñ zikr-i hayrın dimedüñ</p>
 <p><small>3028.</small> Yidügüñ gevdeñde şehvet artura, Virdügüñ seni kazâdan kurtara</p>
 <p><small>3029.</small> Yidügini kişi yavukulısar, Virdüginüñ birine on bulısar</p>
 <p><small>3030.</small> Yidügüñ bir gün ki çîrâdur saña, Virdügüñ anda hazînedür saña</p>
 <p><small>3031.</small> Yâ hakîmüñ kavlın ögren zînhâr, Yâ kerîmüñ fi&#8216;lin eyle ihtiyâr</p>
 <p><small>3032.</small> Ad eyüsin sormagıl kim kandadur, Kanda kim itmeg-ise ad andadur</p>
 <p><small>3033.</small> Ol kişi kim etmeginden yig ola, İşi ara yirde dâd u yig ola</p>
 <p><small>3034.</small> Fâsıkı çün bezli ilte cennete, Buhl-ıla zâhid cehennemde yite</p>
 <p><small>3035.</small> Bir kerîm ister-idüñ kim nân vire, Kim bahîl anı göriçek cân vire</p>
 <p><small>3036.</small> Hak kıla Gülşehri'yi sâhib-kadem, Kim kerâmât olmaya illâ kerem</p>
 <p><small>3037.</small> Beñzer ol şûrîdenüñ ahvâlına, Bu hadîs ü ol güher dellâlına</p>
<h3> DÂSTÂN-I ŞÛRÎDE VÜ, DELLÂL-I GÛHER-FÜRÛŞ </h3> 
 <p><small>3038.</small> Var-ıdı Bagdâd şehrinde meger, Bir ulu dellâl key şâyeste er</p>
 <p><small>3039.</small> Bir güher satar-ıdı biñ nâz-ıla, Kim &#8216;aleyk eyler-idi yüz sâz-ıla</p>
 <p><small>3040.</small> Çıkdı ol bâzâr içinde key katı, Gevherüñ yüz biñ kızıla kıymeti</p>
 <p><small>3041.</small> Müşterîler yöresine üşdiler, Her biri bir dürlü şerhe düşdiler</p>
 <p><small>3042.</small> Geldi bir sergeşte vü şûrîde-dil, Yalın ayak baş açuk bergeşte-dil</p>
 <p><small>3043.</small> Eydür ey dellâl kim pür mâyesin, Bu dükânda sâhib-i sermâyesin</p>
 <p><small>3044.</small> Bu güher issi kim ister müşterî, Hîçe virür mi &#8216;aceb ol gevheri</p>
 <p><small>3045.</small> Hîçe virür-ise sen atlama hîç, Baña satgıl kim bahâsın ala hîç</p>
 <p><small>3046.</small> Viresiye almazam ben gevheri, Nakda hîçe oldum aña müşterî</p>
 <p><small>3047.</small> Nesneye alan bahâ virür dime, Hîçe nakda alanı elden koma</p>
 <p><small>3048.</small> Nesneyi yüz biñ kız-ıla n'idelüm, Hîçe nakda vir alalum gidelüm</p>
 <p><small>3049.</small> Eydür iy miskîn delü olduñ meger, Hîçe niçe satalar hergiz güher</p>
 <p><small>3050.</small> Kıymeti yüz biñ kızıl artuk-durur, Hîçe dileyenüñ ussı yok-durur</p>
 <p><small>3051.</small> Hîç ola her mâye kim hîçe gide, Hîç ola ol nesne kim hîçe gide</p>
 <p><small>3052.</small> Bî-dil âh itdi vü geçdi aglayu, Göñlini ol gabn odından taglayu</p>
 <p><small>3053.</small> Şevk-ıla eydür ki hîçe alınan, Girü hîçe satılur-ımış hemân</p>
 <p><small>3054.</small> Tâ metâ&#8216;ı dolaya pîçe kişi, Çün satun ala anı hîçe kişi</p>
 <p><small>3055.</small> Şükr kim bu satuda sermâyemüz, Ne ziyân kıldı ne assı mâyemüz</p>
 <p><small>3056.</small> Nesnede sûd u ziyân ola &#8216;ayân, Hîç-ile ne sûd ola vü ne ziyân</p>
 <p><small>3057.</small> Hîç-ile sermâye çün dura esâs, Assı dahı hîç ola re'sen-be-re's</p>
 <p><small>3058.</small> Bu satuda assımuz hôd olmadı, İlla sermâye ziyân hem kılmadı</p>
 <p><small>3059.</small> Nâgehân bir hâtif ün virdi aña, Kim ol ünden kaldı ol miskîn taña</p>
 <p><small>3060.</small> Kim gel ol bâzâra kim sultân dutar, Her ne kim alur-ısañ hîçe satar</p>
 <p><small>3061.</small> Sorma kim altun pula niçe virür, Sad hezârân gevheri hîçe virür</p>
 <p><small>3062.</small> Sen dilersin hîçe bizden gevheri, Yohsa al u virme hîç iy müşterî</p>
 <p><small>3063.</small> Çün bagışlar pâdişah aylak &#8216;atâ, Hîçe virmek hôd ola &#8216;âlî bahâ</p>
 <p><small>3064.</small> Sanma kim bâzârumuz hîçe gider, San&#8216;atumuz kamusı hîçe gider</p>
 <p><small>3065.</small> Ne vire bir pâdişâh iy pârisâ, Kim ola bir günki &#8216;ömrine bahâ</p>
 <p><small>3066.</small> Bir nefes &#8216;ömrüñ bahâsı çok-durur, Kadri kamu dünyâdan artuk-durur</p>
 <p><small>3067.</small> Sayru oldukda ki cândan ırasın, Saġlıguñ şükrânesi ne viresin</p>
 <p><small>3068.</small> Niçe kim bâzârumuz ayrılmadı, Bir içim suya bahâ virilmedi</p>
 <p><small>3069.</small> Ne bahâ-y-ıla satun alduñ canı, Yâ ne virdüñ kim saña virdi teni</p>
 <p><small>3070.</small> Her okı bir yaydan atanlar bizüz, Her metâ&#8216;ı hîçe satanlar bizüz</p>
 <p><small>3071.</small> Biñ kızıl bu satuda iy pârisâ, Olmaya bir günki &#8216;ömrüñe bahâ</p>
 <p><small>3072.</small> Her kumâşı bizden iltürler beleş, Kim bahâ virüp alur bizden kumâş</p>
 <p><small>3073.</small> İster-iseñ cümle dâmuñ dânesi, Olmaya iki gözüñ şükrânesi</p>
 <p><small>3074.</small> Ol çemende kim bitürdük lâleyi, Râyegân itdük dükeli kâleyi</p>
 <p><small>3075.</small> Sen ki bizden hîçe dilersin güher, Çok bahâsın virmiş olasın meger</p>
 <p><small>3076.</small> Yohsa biz hôd râyegân bagışlaruz, Her metâ&#8216;ı vü tafaddul işlerüz</p>
 <p><small>3077.</small> İy niçe gevher ki bî-&#8216;ayb u riyâ, Râyegân bagışladuk Gülşehri'ye</p>
 <p><small>3078.</small> Kim biz aylak sataruz ol gevheri, Hîçe alan hôd ola key müşteri,</p>
 <p><small>3079.</small> Yok-durur Gülşehri'nüñ hîçi meger, Kim hiçe dahı satın almaz güher</p>
 <p><small>3080.</small> Hîçe satılanlara Tañrı hakı, Yok bizüm almaga hîçümüz dahı</p>
 <p><small>3081.</small> Kimse bizüm gibi müflis görmedi, Kim elümüz hîçe dahı irmedi</p>
 <p><small>3082.</small> Eyle dut kim hîçe gevher bulavuz, Kanı bizüm hîçümüz kim virevüz</p>
 <p><small>3083.</small> Hîçe mümkindür güher hôd bulmaga, İlla bizüm hîçümüz yok almaga</p>
 <p><small>3084.</small> Rahmeti dürrin meger lutf işleye, Ol hîçe satan bize bagışlaya</p>
<h3> SU&#8217;ÂL-KERDEN-İ SÂYİL EZ HÜDHÜD, DER &#8216;ÖZR-İ GÜNEHKÂRÎ </h3> 
 <p><small>3085.</small> Birisi eydür günâhum çok-durur, Varmaga sîmurga yüzüm yok-durur,</p>
 <p><small>3086.</small> Bir sevâb işlemedüm lâyık aña, Olmaga yaraya mı &#8216;âşık aña</p>
 <p><small>3087.</small> Gelmedi bir tâ&#8216;at elümden benüm, Cânuma çok zahmet eyledi tenüm</p>
 <p><small>3088.</small> Ança yazuk çok bula benden soran, Kim yazukdan bilmeye beni gören</p>
 <p><small>3089.</small> Azı kaçan begeneler çoklular, Müzde kanda ireler yazuklular</p>
 <p><small>3090.</small> Zerrece tâ&#8216;at ki dirler bende yok, Tagça yazuk ister-iseñ bende çok</p>
 <p><small>3091.</small> Çok günâh-ıla geçürdüm rüzigâr, Ne kıla tâ hôd baña perverdigâr</p>
 <p><small>3092.</small> Bu kamu yazuklar ile iy &#8216;aceb, Niçe kıla kimse sîmurgı taleb</p>
 <p><small>3093.</small> Yazug işleyen sevâba ire mi, Yâ günâha Tañrı müzdi vire mi</p>
<h3> CEVÂB-DÂDEN-İ HÜDHÜD ÂN, SÂYİL-RÂ DER EMR-İ LÂ-TAKNETÛ, MİN-RAHMETİ'LLAHİ (39/53) </h3> 
 <p><small>3094.</small> Hüdhüd eydür hîç ümîdüñ kesmegil, Andan u top hakkı yire basmagıl</p>
 <p><small>3095.</small> Niçeme kim sende yazuk çok-durur, Tevbe kapusı dahı açuk-durur</p>
 <p><small>3096.</small> Yigid er kocalıcak karı olur, Arısuz ton yuyıcak arı olur</p>
 <p><small>3097.</small> Âyinâyı jengi yimeden düriş, Saykal-ıla bir safâsına iriş</p>
 <p><small>3098.</small> Ol gidere hem girü bu zahmeti, Kim yazukdan çokırakdur rahmeti</p>
 <p><small>3099.</small> Diler-ise kim bir ihsân işleye, Kamu halkuñ yazugın bagışlaya</p>
 <p><small>3100.</small> Dilemez-ise kamunuñ tâ&#8216;atın, Hîçe saya vü dükeli sâ&#8216;atın</p>
 <p><small>3101.</small> Niçeme kim yazuguñ çok olısar, Rahmetinden kaçan artuk olısar</p>
 <p><small>3102.</small> Diler-iseñ kim ola altun misüñ, Tevbe-y-ile boynın urgıl iblisüñ</p>
 <p><small>3103.</small> Niçeme kim bir sevâbı düzmedük, Tañrı'dan ümmîdümüzi üzmedük</p>
 <p><small>3104.</small> Hîç dest-âvîzümüz halvetine, Yok be-cüz lâ-taknetû mi&#8216;r-rahmete (39/53)</p>
 <p><small>3105.</small> Mâlenâ min vechi islâhi&#8216;l-fesâd, Fi-umuri-'l-fâsidâti ve i&#8216;timâd</p>
 <p><small>3106.</small> Lutfı Hakk'uñ bî-hôd u kendü kerîm, Rahmeti câvîd ihsânı kadîm</p>
 <p><small>3107.</small> Anda herkes &#8216;arza kıla kârbâr, &#8216;Afv ide Gülşehri cürmin Girdigâr</p>
 <p><small>3108.</small> Rahmeti bir pür güher deryâ-durur, Lüccesi pür lü'lü'-yi lâlâ-durur</p>
 <p><small>3109.</small> Ol-durur bu dâsitânda kîl-u-kâl, Kim Muhammed Hak'dan eyledi su'âl</p>
<h3> MÜNÂCÂT-I MUSTAFÂ&#8216;ALEYHİSSELÂM, DER KİTMÂN-I GÜNÂH-I ÜMMET </h3> 
 <p><small>3110.</small> Mustafâ bir gün münâcât eyledi, Sırrını Hak hazretinde söyledi</p>
 <p><small>3111.</small> Kim baña ümmet olan yazugını, Kimseye bildürmegil hîç iy Ġanî</p>
 <p><small>3112.</small> Yaluñuz yazukların ben bileyim, Andan anlara şefâ&#8216;at kılayım</p>
 <p><small>3113.</small> Kimse bilmesün bular n'itdügini, Muttali&#8216; kılma aña, illâ beni</p>
 <p><small>3114.</small> Kimse bunlaruñ günâhın bilmesün, Bunları yavlak melâmet kılmasun</p>
 <p><small>3115.</small> Ben bileyim ümmetüm yazugını, Kimseye bildürmegil sen iy Ganî</p>
 <p><small>3116.</small> Hak ta'âlâ eydür iy Şâh-ı rüsül, Pâsbân-ı bârgâh-ı emr-i kul</p>
 <p><small>3117.</small> Sen dilersin kim kimesne bilmeye, Ümmetüñ yazuklarına gülmeye</p>
 <p><small>3118.</small> Ben dilerem kim bularuñ yazugın, Sen dahı bilmeyesin hîç iy Emîn</p>
 <p><small>3119.</small> Yaluñuz yazuklarını ben bilem, Kim girü kullaruma rahmet kılam</p>
 <p><small>3120.</small> Ben bileyim ümmetüñ yazugını, Kim girü bagışlayısaram anı</p>
 <p><small>3121.</small> Sen bularuñ yazugın bilür-iseñ, Suçlarınuñ fikrini kılur-ısañ</p>
 <p><small>3122.</small> Ümmetüñden eyle bîzâr olasın, Kim yazuklarına hayrân kalasın</p>
 <p><small>3123.</small> Suçları ussuñ başuñdan ilede, Ümmetüm var dimeyesin dünyede</p>
 <p><small>3124.</small> Ümmetüñden eyle münkir olasın, Kim şefâ&#8216;atdan teberrâ kılasın</p>
 <p><small>3125.</small> Sen bularuñ yazugını bilmege, Sabruñ olmaya tahammül kılmaga</p>
 <p><small>3126.</small> Niçe kim bunlara eylük sanasın, Biliçek yazukların utanasın</p>
 <p><small>3127.</small> Bunça yıldur kim bular yazuk kılur, Hazretüme ol yazuk ma'lûm olur</p>
 <p><small>3128.</small> Ben henûz anda ki bir lutf işleyem, Bunlaruñ yazukların bagışlayam</p>
 <p><small>3129.</small> Niçe kim yazuk kılurlar ben Ganî, Görerem girü bagışlaram anı</p>
 <p><small>3130.</small> Bularuñ bir lahza terkin urmadum, Birisini dergehümden sürmedüm</p>
 <p><small>3131.</small> Tamu kim her kâfiri köyindürür, Âsinüñ gözi yaşı söyindürür</p>
 <p><small>3132.</small> Ne kadar kim sen seversin anları, Yüz biñ ança severem ben bunları</p>
 <p><small>3133.</small> Her kimüñ kim derdi varın bilürüz, Biz Hakîm&#8217;üz aña dermân kıluruz</p>
 <p><small>3134.</small> Kimi ayagın düzer kimi başın, Ben severem &#8216;âsinüñ gözi yaşın</p>
 <p><small>3135.</small> Niçe gerek-ise kılsunlar günâh, Dükelinüñ ücretin öder bir âh</p>
 <p><small>3136.</small> Sen eger yazukların işidesin, Kakıyuban ümmeti terk idesin</p>
 <p><small>3137.</small> Ben görüben birin oda yakmazam, Ümmetüñi saña dahı çakmazam</p>
 <p><small>3138.</small> Her birinüñ begligi bir şar-ıçun, Rahmetüm benüm yazuklular-ıçun</p>
 <p><small>3139.</small> Ol yazuklu kim dutar yaşlu gözin, Yigdür ol erden kim öger kendüzin</p>
 <p><small>3140.</small> Ol ki yüz korku-y-ıla yazuk kılur, Kendüzin bir &#8216;âciz ü &#8216;âsî bilür</p>
 <p><small>3141.</small> Ol kişidin yig kim ol hôdbîn ola, Kendüzin görmeg ile tâ&#8216;at kıla</p>
 <p><small>3142.</small> Çün degül bî-çâralıkda sâ&#8216;atı, Tereye degmez katumda tâ&#8216;atı</p>
 <p><small>3143.</small> Ol dutar orucı bu kılur namâz, Ben kamunuñ tâ&#8216;atından bî-niyâz</p>
 <p><small>3144.</small> Âdemîden ne kadar tâ&#8216;at gele, Kim benüm dergâhuma lâyık ola</p>
 <p><small>3145.</small> Niçe tâ&#8216;at kıla tapu sanası, Kim ola cân u tenüñ şükrânesi</p>
 <p><small>3146.</small> Giceye degin bir ırgat bil deper, Gice bir akça alup yüz yer öper</p>
 <p><small>3147.</small> Kangı bir ihsânumuñ yitüreler, Tâ&#8216;atını yirine getüreler</p>
 <p><small>3148.</small> Yüz biñ akça bir kuluma virürem, Biş namâz andan güç-ile görürem</p>
 <p><small>3149.</small> Tâ&#8216;at-ıla virür-isem ben &#8216;atâ, Bes bular yüz biñ &#8216;azâbadur sezâ</p>
 <p><small>3150.</small> Fazl u bezlüm çok-durur u ben kerîm, Bahşişüm câvîd ü ihsânum kadîm</p>
 <p><small>3151.</small> Kime kim gerek-ise rahmet kılam, Kime gerekmez-ise &#8216;âsî bilem</p>
 <p><small>3152.</small> Diler-isem fâsıkı bagışlayam, Dilemez-isem belâlar işleyem</p>
 <p><small>3153.</small> Diler-isem &#8216;âsîyi hâs eyleyem, Dilemezsem dügünü yas eyleyem</p>
 <p><small>3154.</small> Diler-isem zâhidi fâsık kılam, Diler-isem fâsıkı zâhid bilem</p>
 <p><small>3155.</small> Hükmümüz pür gûher ü deryâ-durur, Her birinüñ kısmeti dâne-durur</p>
 <p><small>3156.</small> Pes bu ümmet hükmine birikmedüñ, Sen Muhammed hem araya sıgmaduñ</p>
 <p><small>3157.</small> Biz yaratduk biz bilevüz kulları, Kim girü bizden yañadur yolları</p>
 <p><small>3158.</small> İy Gafûr u iy Halîm ü iy &#8216;Alîm, İy Şekûr u iy Kerîm ü iy Rahîm</p>
 <p><small>3159.</small> Rahmetüñ çok yine bir lutf işlegil, Yazugın Gülşehri'nüñ bagışlagıl</p>
 <p><small>3160.</small> Biz perişân-hâl ü sen perverdigâr, Biz günehlüler ü sen âmruzkâr</p>
<h3> SU&#8217;ÂL-KERDEN-İ SÂ&#8217;İL, EZ HÜDHÜD DER NEFS </h3> 
 <p><small>3161.</small> Biri eydür nefsüme çok uyaram, &#8216;Akl nakşın dîn yüzinden yuyaram</p>
 <p><small>3162.</small> Nefs bir dem baña fermân olmadı, Kâfir oldı vü Müsülmân olmadı</p>
 <p><small>3163.</small> Bir nefes nefsüme ârâm irmedi, Hırsum âgâzına encâm irmedi</p>
 <p><small>3164.</small> Nesne baña dünyada kem olmadı, İlla bu it nefsüm âdem olmadı</p>
 <p><small>3165.</small> Fikretüm çün şöhret ardınça gider, Nefs beni [bir] deve gibi yider</p>
 <p><small>3166.</small> &#8216;Akla uymaz kim işi ola eyü, Cism lezzetlerin eyler ârzû</p>
 <p><small>3167.</small> İstedügi şâhid ü şem&#8216; ü şarâb, Kim geze âşüfte vü mest ü harâb</p>
 <p><small>3168.</small> Ârzusı câmından olanlara mest, Görmedüm bunuñ gibi şehvet-perest</p>
 <p><small>3169.</small> Her gün evden &#8216;avratın sürmek diler, Gökçek oglanlar yüzin görmek diler</p>
 <p><small>3170.</small> Ol heveslerden kim içinde kopar, Tañrı yirine hevâsına tapar</p>
 <p><small>3171.</small> Nefs bendine esîrem n'ideyim, Bend ile sîmurga nite gideyim</p>
 <p><small>3172.</small> Nefsine uymadı Gülşehrî meger, Kim gülistân üstine dökdi şeker</p>
<h3> CEVÂB-DÂDEN-İ HÜDHÜD, ÂN SA'İL-RÂ NÎZ </h3> 
 <p><small>3173.</small> Hüdhüd eydür nefsüñe aldanmagıl, Düşmenüñi kendü dôstuñ sanmagıl</p>
 <p><small>3174.</small> Nefs duzahdur kaçan kim cûş ide, Deñizi bir cür&#8216;a gibi nûş ide</p>
 <p><small>3175.</small> Ten refîki yolda ter dâmen-durur, &#8216;Akl dôstı nefsine düşmen-durur</p>
 <p><small>3176.</small> Âdemînüñ &#8216;ilm ü hikmetdür işi, Dîv ü deddür şehvetin güden kişi</p>
 <p><small>3177.</small> Ten-perest olınca böyle bî-temîz, Büt-perest olsañ delim yig iy &#8216;azîz</p>
 <p><small>3178.</small> Nefsine uyan kişi âdem degül, &#8216;İlm ü &#8216;akl u cân-ıla hem-dem degül</p>
 <p><small>3179.</small> Her kim ol bir oglana egri baka, Cismi anuñ cânını oda yaka</p>
 <p><small>3180.</small> Taş ola kim gevhere kasd eyleye, Süst er ola kim ere kasd eyleye</p>
 <p><small>3181.</small> Bir halâl al kendüzüñe bî-melâm, &#8216;Avratına kimsenüñ bakma harâm</p>
 <p><small>3182.</small> Halk kim koca vü kim yigit-durur, Ol ki nefsinden aludur it-durur</p>
 <p><small>3183.</small> Kim diler-ise kim aklın hîç ide, Cânı anuñ cism-iledür pîç ide</p>
 <p><small>3184.</small> Cân mahalli gökte &#8216;illiyyîn-durur, Ten makâmı dünyada siccîn-durur</p>
 <p><small>3185.</small> &#8216;Akluña uy kim gidesin göklere, Kurd olma kim iresin üklere</p>
 <p><small>3186.</small> Nefs kavlin dutma her dehri gibi, &#8216;Aklı rehber eyle Gülşehrî gibi</p>
 <p><small>3187.</small> Ten kumaşın koy kim anda hayr yok, Cân metâ&#8216;ın al kim anda assı çok</p>
 <p><small>3188.</small> Ola bu &#8216;ilmüñ bu fende âleti, Ol terâzû-dâr şeyhüñ hâleti</p>
<h3> DÂSTÂN-I ŞEYH-İ TERÂZÛ-DÂR, Kİ DER ZÂVİYE NİŞESTE BÛD </h3> 
 <p><small>3189.</small> Çün sözi başlamaga geldük girü, Tañrı adını añalum ilerü</p>
 <p><small>3190.</small> Andan ol Tañrı resûlına selâm, Viribiyelüm dürûd-ıla tamâm</p>
 <p><small>3191.</small> Bir hikâyet andan âgâz idelüm, Dünyâda anuñ-ıla nâz idelüm</p>
 <p><small>3192.</small> Çün üzilmedi kopuzdan kılumuz, İşid imdi kim ne söyler dilümüz</p>
 <p><small>3193.</small> Bir zamânda kim halâyık şâd-ıdı, Gussadan hâtırları âzâd-ıdı</p>
 <p><small>3194.</small> Zâvyesinde bir şıh oturmış-ıdı, Ol nazardan kim Hak&#8217;ı görmiş-idi</p>
 <p><small>3195.</small> Asmış-ıdı bilmege her nakdi cüst, İki mîzân iki yanında dürüst</p>
 <p><small>3196.</small> Kendüzi seccâde üstinde mukîm, Şâd oturmış zâvyesinde mustakîm</p>
 <p><small>3197.</small> Degme bir yanında şeyhüñ üstüvâr, Bir terâzû asılu bir bakkâl-vâr</p>
 <p><small>3198.</small> Biregü sorar ki bu ne hû-durur, Bu terâzûlar neye aslu-durur</p>
 <p><small>3199.</small> Ne satasın ne alasın kimseden, Kim terâzû asasın yanuñda sen</p>
 <p><small>3200.</small> Bî-hevîc ü bî-metâ&#8216; iy nâmdâr, Kim terâzû zavyede asdugı var</p>
 <p><small>3201.</small> Kimse bunuñ gibi dükkân kurmadı, Zâvyede hergiz terâzû görmedi</p>
 <p><small>3202.</small> Şeyh eydür birisiyle artaram, Cânı vü cânuñ metâ&#8216;ın dartaram</p>
 <p><small>3203.</small> Birisi-y-ile dahı dartam teni, Ten metâ&#8216;ını dahı getür kanı</p>
 <p><small>3204.</small> Her terâzû kanda ise kanda var, Cân u ten mîzânları uş bende var</p>
 <p><small>3205.</small> Bu terâzûlar-ıla kim artaram, Âdemînüñ cism ü cânın dartaram</p>
 <p><small>3206.</small> Ol kişi eydür bu dükkânda bir art, İşbu cism ü cânumı mîzânda dart</p>
 <p><small>3207.</small> Şeyh eydür kangısını dartayım, Evvel ü bey&#8216; ü şirâda artayım</p>
 <p><small>3208.</small> Eydür işbu cismümi dart ilerü, İy &#8216;azîz ü batmanuñı al berü</p>
 <p><small>3209.</small> Bunça besledüm teni bir göreyim, Kadrini vü satmaga bir vireyim</p>
 <p><small>3210.</small> Bunça tonlar-ıla bezedüm teni, Vaktıdur kim satam urgıl batmanı</p>
 <p><small>3211.</small> Şeyh eydür gevdeñi dartdum hele, Baş ayak karın bagursugı bile</p>
 <p><small>3212.</small> Niçe kim satdum kimesne almadı, Yigrenüben yöresine gelmedi</p>
 <p><small>3213.</small> Koyunuñ başın ayagın alalar, Zîra yiyüp lezzetini bulalar</p>
 <p><small>3214.</small> Âdemüñ baş ayagın satar-ısañ, Almayalar yabana atar-ısañ</p>
 <p><small>3215.</small> Sıgır eti işe gelür dünyada, Âdem etin kimsene alup n'ide</p>
 <p><small>3216.</small> Koyunuñ karın bagursagı yine, Âdemüñ kimse göriçek yigrene</p>
 <p><small>3217.</small> Ten bahâsuzdur terâzû uş durur, Cân adamda et koyunda hôş-durur</p>
 <p><small>3218.</small> Böyle murdâr anuñ-uçundur tenüñ, Kim üküş kıymatlu olmışdur cânuñ</p>
 <p><small>3219.</small> Ten metâ&#8216;ı yimeg-ile uykudur, Dahı şehvet kim dükeli kaygudur</p>
 <p><small>3220.</small> Bir pula degmeye hîç ol dünyada, Kimse anı bir pula alup n'ide</p>
 <p><small>3221.</small> Bu dükânda degül-isem ben delü, Ten bahâsı bu kadardur iy ulu</p>
 <p><small>3222.</small> &#8216;İlm gerek tende vüyâ &#8216;akl u râ&#8217;y, Yohsa n'ide cism ü ser yâ dest ü pây</p>
 <p><small>3223.</small> Ol kişi eydür tenüñ çün kadri yok, Bî-hünerlikde vü yavlak &#8216;aybı çok</p>
 <p><small>3224.</small> Cânumı dart iy ulu bir göreyim, Kıymeti ne vü neçeye vireyim</p>
 <p><small>3225.</small> Şeyh eydür cânuñ eyüligine, Ne gümân yâhûd ne beñzer cân tene</p>
 <p><small>3226.</small> İlla nakdinden ne getürdüñ getür, Dartıvireyim dahı geç hôş otur</p>
 <p><small>3227.</small> Eydür añladum ki Tañrı bir-durur, Bu benüm göñlümde bir key sır-durur</p>
 <p><small>3228.</small> Şeyh eydür aña batman bulmadum, Dartıvirmege vü kadrin bilmedüm</p>
 <p><small>3229.</small> Dartar-ısam kıymeti artuk gele, Dükeli &#8216;âlemden ü hem yig gele</p>
 <p><small>3230.</small> Eydür añladum dahı ben kim Resûl, Hak-durur yolında vü kıldum kabûl</p>
 <p><small>3231.</small> Yavlak aña i&#8216;tikâdum var dürüst, Olmadum müşrik gibi milletde süst</p>
 <p><small>3232.</small> Eydür ol bu dünyadan artuk-durur, Anı alası bahâmuz yok-durur</p>
 <p><small>3233.</small> Dartar-ısam ben anı kim gitmeye, Yiri batman eyler-isem yitmeye</p>
 <p><small>3234.</small> Eydür añladum şerî&#8216;at yolını, Hem arıtdum key tarîkat gölini</p>
 <p><small>3235.</small> Eydür aña kim bahâ getüriser, Yâ aña batman kaçan yitüriser</p>
 <p><small>3236.</small> Eydür irişdüm hakîkat gavrına, Dolayup göñli şehâdet tavrına</p>
 <p><small>3237.</small> Eydür anı dartar-ısam iy &#8216;azîz, Kanı batman kim kıla anı temîz</p>
 <p><small>3238.</small> Sanma kim batmana kimse garradur, Kûh-ı Kâf anuñ katında zerredür</p>
 <p><small>3239.</small> Eydür İslâm'a inanuram &#8216;azîm, Hem namâz-ıla dürişürem delîm</p>
 <p><small>3240.</small> Eydür aña kanda bulalar bahâ, Kim satun alalar anı bî-bahâ</p>
 <p><small>3241.</small> Ol terâzûda delim artuk gele, Kamu taşlardan u key kadrin bula</p>
 <p><small>3242.</small> Eydür eylerem zekâtumı edâ, Savmı dahı dutaram iy muktedâ</p>
 <p><small>3243.</small> Eydür anı kanda dartabiliser, Kimse vüyâ kıymetini biliser</p>
 <p><small>3244.</small> Eydür altı hac piyâde eyledüm, Ma&#8216;rifetler ma&#8216;nevî çok söyledüm</p>
 <p><small>3245.</small> Eydür anı darta-y-ıdum illa hîç, Yok-durur bende aña lâyık basîç</p>
 <p><small>3246.</small> Ol metâ&#8216;uñ kıymetin kim kılısar, Yâ anuñ dartup bahâsın biliser</p>
 <p><small>3247.</small> Eydür az &#8216;ilmüm dahı var iy &#8216;azîz, Eydür ansuz olmaya anda temîz</p>
 <p><small>3248.</small> Eydür az hilm ilerü hem getürem, Eydür aña kanda batman yitürem</p>
 <p><small>3249.</small> Eydür az sıdka irürdüm himmeti, Eydür anuñ kamudan yig kıymeti</p>
 <p><small>3250.</small> Eydür az mikdâr var bende kerem, Eydür ol yeg kamudan iy muhteşem</p>
 <p><small>3251.</small> Eydür az &#8216;ışk odı cânum yandurur, Eydür ansuz âdemî hayvân-durur</p>
 <p><small>3252.</small> Eydür eyüdür benüm hulkum &#8216;azîm, Eydür ol yegdür kamusından delîm</p>
 <p><small>3253.</small> Eydür inandum hezârân şevk-ıla, Haşr günine vü yüz biñ zevk-ıla</p>
 <p><small>3254.</small> Uçmaga vu tamuya inanuram, Hem hisâbı vü sıratı sanuram</p>
 <p><small>3255.</small> Eydür ol kangı terâzûya sıga, Yâ ol agırlıga batman kim yıga</p>
 <p><small>3256.</small> Dartar-ısam anı eyleyüp temîz, Agırırak ola tagdan iy &#8216;azîz</p>
 <p><small>3257.</small> Eydür ança &#8216;adl-ıla dürişürem, Halk-ıla insâf-ıla barışuram</p>
 <p><small>3258.</small> Kim benüm emrüme çün irişeler, Kurd-ıla koyun bile barışalar</p>
 <p><small>3259.</small> Eydür anı dartası mîzân kanı, Yâhûd ol agırlaga batman kanı</p>
 <p><small>3260.</small> Dartar-ısam ben anı iy nâm-ver, Yir ü gögi batman eyleyem meger</p>
 <p><small>3261.</small> Eydür iy şeyh ança zühdüm var benüm, Kim olur kul gibi cânuma tenüm</p>
 <p><small>3262.</small> Eydür aña ben bahâ bulımazam, Ol sebebden dartıban alımazam</p>
 <p><small>3263.</small> Eydür eyle hulk-ıla hôş söylerem, Lutf-ıla kim kamusın kul eylerem</p>
 <p><small>3264.</small> Eydür aña yitürimezem semen, Bir semen hergîz ola mı yüzce men</p>
 <p><small>3265.</small> Eydür inamum bu kamusında var, Kim dükeli hak-durur iy nâm-dâr</p>
 <p><small>3266.</small> Eydür anı bu terâzû dartamaz, Yiri batman eyler-isem yidi kez</p>
 <p><small>3267.</small> Ten kumaşı çün hisâba gelmedi, Bunda hem bir kadr u kıymet bulmadı</p>
 <p><small>3268.</small> Cân metâ&#8216;ı çün bahâsı çog-ımış, Agırınça dartası taş yog-ımış</p>
 <p><small>3269.</small> Bes bize bir künce oturmak gerek, Bu dükânı dahı götürmek gerek</p>
 <p><small>3270.</small> İşbu cân nakdı ki şerhin eyledük, Vasfını ter sözler-ile söyledük</p>
 <p><small>3271.</small> Hak katında dartılıcak iy hakîm, Artuk ola yirden ü gökden delim</p>
 <p><small>3272.</small> Âhiretde çün terâzû asıla, Degmesi bir dürlü nakd-ıla gele</p>
 <p><small>3273.</small> Cân metâ&#8216;ınuñ azın çok diyeler, Ten kumaşın kamu hîçe sayalar</p>
 <p><small>3274.</small> Âhiret bâzârına çün gelesin, Ne iletdüñ-ise anda bulasın</p>
 <p><small>3275.</small> Cân metâ&#8216;ı satıla altun gibi, Ten kumaşı köyine odun gibi</p>
 <p><small>3276.</small> Şehvet ü buhl u hased ten yâridür, Sıdk u ihlâs u kerem cân yâridür</p>
 <p><small>3277.</small> Zâlim anda zulmınuñ recin göre, &#8216;Âdil anda &#8216;adl gencine ire</p>
 <p><small>3278.</small> Hûr-ısañ cennetde gılmân bulasın, Dîv-iseñ dûzahda ifrît olasın</p>
 <p><small>3279.</small> Kâlibed iblîs ü cân âdem-durur, Cehl zahm u &#8216;ilm aña merhem-durur</p>
 <p><small>3280.</small> Cânuñı besle ki bâkî kalısar, Kâlıba tapma ki fânî olısar</p>
 <p><small>3281.</small> Bes bu mîzânda ta&#8216;ayyün kıldılar, Cân-ıla ten kıymetin key bildiler</p>
 <p><small>3282.</small> Kim şirâda ten bahâ getürmeye, Cân bahâsın kimse hôd yitürmeye</p>
 <p><small>3283.</small> Key terâzû râst Gülşehrî kıla, Kim kamu nakduñ bahâsını bile</p>
 <p><small>3284.</small> Bî-terâzû sen dükân eylemegil, Mâye vü söz ü ziyân eylemegil</p>
 <p><small>3285.</small> Dünyâda eksilme her bir işde art, Ben terâzû eyledüm gel anda dart</p>
 <p><small>3286.</small> Degme işde isteme emn ü emân, Mustafâ buyrugını dutgıl hemân</p>
 <p><small>3287.</small> Kim durıdan âsümânı bî-sütûn, Pâk ola ammâ yekûlu'z-zâlimûn</p>
<h3> SU&#8217;ÂL-KERDEN-İ SÂ&#8217;İL, EZ HÜDHÜD DER BEYÂN-I, HAŞM U GAZAB </h3> 
 <p><small>3288.</small> Biri eydür bende bir haşm u gazab, Var-durur yavlak &#8216;azîm ü key &#8216;acab</p>
 <p><small>3289.</small> Kim ilan gibi ininden çün çıkar, Balta-y-ıla yapdugı burcı yıkar</p>
 <p><small>3290.</small> Kakıyıcak bardahı küpe urur, Söge oturdukça kükreyü durur</p>
 <p><small>3291.</small> Kimse aña bir katı söz dimedin, Komaya anuñ etini yimedin</p>
 <p><small>3292.</small> Haşm-ıla çün kim kılıcını biler, Teşne-y-ile kendüzin urmak diler</p>
 <p><small>3293.</small> Bir ilan kim od urıcak yakmaġa, Kimse korkar sûretine bakmaga</p>
 <p><small>3294.</small> Her savaş içinde ser-gavga-durur, Ne yılan dersin kim ejderhâ-durur</p>
 <p><small>3295.</small> Bu yılan komaz beni baş olmaga, Âdemîler-ile yoldaş olmaga</p>
 <p><small>3296.</small> Her kimüñ kim şekker agzına dıkar, Karşusına sirke yüzinden akar</p>
 <p><small>3297.</small> Kendüzi bir agu agacı-durur, Yimişi bal-ısa kim acı-durur</p>
 <p><small>3298.</small> Hışmı iblîs eyledi yüz âdemî, Hilm ile Gülşehri dutdı &#8216;âlemi</p>
<h3> CEVÂB DÂDEN-İ HÜDHÜD, [ÂN SÂ&#8217;İL]-RÂ BE MA&#8216;RİFET-İ, RENG-ÂMÎZ </h3> 
 <p><small>3299.</small> Hüdhüd eydür hışma zinhâr uymagıl, Zahm ururlar-ısa dahı dınmagıl</p>
 <p><small>3300.</small> &#8216;Akl u &#8216;ilm ü hilm-ile urışmagıl, Kibr ü kîn ü hışm-ıla barışmagıl</p>
 <p><small>3301.</small> Âdemî dîvüñ sözin eslemeye, Kendü koynında yılan bislemeye</p>
 <p><small>3302.</small> Dünyâ ehli dînine düşmen-durur, Terbiyet kılma ki ter-dâmen-durur</p>
 <p><small>3303.</small> Küfr mîhın dîn başına dokıma, Ejdehâları evüñe okıma</p>
 <p><small>3304.</small> &#8216;Akl rahtın hışm odı köyindürür, Hışm odın hilmüñ suyı söyindürür</p>
 <p><small>3305.</small> Dilemez-iseñ ki dola ev dütün, Oduñ üstine dahı urma odun</p>
 <p><small>3306.</small> Âdemînüñ yigregi &#8216;ilm ögrenen, &#8216;İlm ögrenen yegi hilm ögrenen</p>
 <p><small>3307.</small> Akça virmeyen kişiye zer virüñ, Ayaguñuzı kesene ser virüñ</p>
 <p><small>3308.</small> Hôşlıg-ıla aguyı kand eyleñüz, Size uran-ıla peyvend eyleñüz</p>
 <p><small>3309.</small> Bir göñül yıkmak kim ol çokdur bize, Ka&#8216;be'yi yıkmakdan artukdur bize</p>
 <p><small>3310.</small> Hışm-ıla bir ayu gibi delüsin, Ne ademsin kim bir itden alusın</p>
 <p><small>3311.</small> Anda kim it göñlini bekler kişi, Halk azarlamak-durur itler işi</p>
 <p><small>3312.</small> Bir sözi yüz eyleyüp kılma &#8216;itâb, Yüz sözi bir hôş söz eyler bu kitâb</p>
 <p><small>3313.</small> Toprag-ıla odı çün yaratdı Hak, İkisini dünyâda durıtdı Hak</p>
 <p><small>3314.</small> Çünki kemlik oldı toprak mahremi, Lâcerem toprakdan oldı âdemî</p>
 <p><small>3315.</small> Od ki baş çekdi vü kibr itdi &#8216;azîm, Oddan oldı lâcerem dîv-i racîm</p>
 <p><small>3316.</small> Kibr her bir dûnı bir dehrî kılur, Meskenet &#8216;âlemde Gülşehrî kılur</p>
 <p><small>3317.</small> Âdemî bî-mekr ü bî-telbîs ola, Kibr ü hışm-ıla kişi İblîs ola</p>
<h3> MÜNÂZARA-İ İBLÎS-İ LA&#8216;ÎN, BÂ-ÂDEM SAFÎ &#8216;ALEYHİ'S-SELÂM </h3> 
 <p><small>3318.</small> &#8216;İlm bismillah-ıla bulur usûl, Tevbe istigfâr-ıla olur kabûl</p>
 <p><small>3319.</small> Ol zamân kim bu kamu gavgâ henûz, Olmadug-ıdı cihânda bir rumûz</p>
 <p><small>3320.</small> Yir gözi gök yüzine hayrân-ıdı, Gök dahı seyrinde ser-gerdân-ıdı</p>
 <p><small>3321.</small> Dillü kimse yok dahı kim söyleye, Degme bir sözin beyânın eyleye</p>
 <p><small>3322.</small> Âdem uçmakdan çıkıcak &#8216;âleme, Kim halîfalık verildi Âdem'e</p>
 <p><small>3323.</small> Hak ta&#8216;âlâ tevbesin kıldı kabûl, Fazl oldı vü fenâ oldı fuzûl</p>
 <p><small>3324.</small> Istıfâ donı geyildi daşına, İctibâ tâcı uruldı başına</p>
 <p><small>3325.</small> Bir gün ol fitne bıragan &#8216;âleme, Sataşur bir yolda nâgeh Âdem&#8217;e</p>
 <p><small>3326.</small> Eydür iy sultâna bir şâyeste kul, Memleket bâgında yavlak tâze gül</p>
 <p><small>3327.</small> Benem ol iblîs kim bir dem seni, Komadum uçmakda kim görme beni</p>
 <p><small>3328.</small> Yükledüp üstüñe yüz biñ mihneti, Dûzah eyleyen saña ol cenneti</p>
 <p><small>3329.</small> Secde kılmadugum-ıçun ben saña, Ança dahı düşmân olma sen baña</p>
 <p><small>3330.</small> Anı kim ben yoldan iledübilem, Hîç ola mı kim aña secde kılam</p>
 <p><small>3331.</small> Çün benüm hükmüm revân oldı saña, Ma&#8216;ni-y-ile secde kılduñ sen baña</p>
 <p><small>3332.</small> &#8216;Ömrümüñ niçeligin çün bilesin, Sen katumda dünki bir tıfl olasın</p>
 <p><small>3333.</small> Ben bu kamu &#8216;ömr-ile bes gelmeyem, Secde bir tıfl ileyinde kılmayam</p>
 <p><small>3334.</small> Bunça kez dünyâyı deryâ görmişem, Yine deşt ü kûh u sahrâ görmişem</p>
 <p><small>3335.</small> Kalmadı bir merd-i kâr u ehl-i dîd, &#8216;Ömrümüñ pâyânına hergîz bedîd</p>
 <p><small>3336.</small> Sen kim evvel la&#8216;net İblîs'e didüñ, Tañrı yime didügin niçün yidüñ</p>
 <p><small>3337.</small> Tañrı kavlına nite inanmaduñ, Ben yalan söyleyesümi sanmaduñ</p>
 <p><small>3338.</small> Andan işbu &#8216;akl-ıla kasduñ hemân, Kim behişti duta-y-ıduñ câvidân</p>
 <p><small>3339.</small> Bunça begenmemeg-ile sen beni, Gör niçe çıkardum uçmakdan seni</p>
 <p><small>3340.</small> Benüm işüm kim bu derde dârudur, Senüñ-ile dahı key ilerüdür</p>
 <p><small>3341.</small> Enbiyâ ihdâsuma hem ireler, Evliyâ destânlarumı göreler</p>
 <p><small>3342.</small> Kanda kim bir mekr ü telbîs irürem, Bir ferişteye yüz iblîs irürem</p>
 <p><small>3343.</small> Kanda kim bir zerre cehlümden gele, Elli &#8216;âlim anda bir câhil ola</p>
 <p><small>3344.</small> Çün ben âsân gösterem müşkilleri, Delüden bilmeyesin &#8216;âkılları</p>
 <p><small>3345.</small> Dünyâ zâhidlerini çün görevem, İleyümçe gelle gibi sürevem</p>
 <p><small>3346.</small> Kanda kim bir &#8216;örfe ben meşgûl-ırak, &#8216;Ârif anda &#8216;âmiden ma&#8216;zul-ırak</p>
 <p><small>3347.</small> Dek saña yaluñuz olmadum belâ, Âdem oglanlarına kamu bile</p>
 <p><small>3348.</small> Hîç bilür misin ki n&#8217;itdüñ sen baña, Göresin kim ben neler idem saña</p>
 <p><small>3349.</small> Kılmadın bir zerre eksük tapudan, Senden ötri sürdi beni kapudan</p>
 <p><small>3350.</small> Seni benden ne kadar yig gördiler, Kim beni kapularından sürdiler</p>
 <p><small>3351.</small> Almaz-ısam ben bu kîni vü güci, Nesl ü kavmüñden çıkaram soñucı</p>
 <p><small>3352.</small> Benden ol yirde ki birkaç rîv üşe, Bir ferişteh üstine yüz dîv üşe</p>
 <p><small>3353.</small> Sanma kim iblîs aradan gide, Hey neler idem saña ben dünyede</p>
 <p><small>3354.</small> Ben ki boynuma urıcak kibr ü menî, Oldum evvel Hak ta&#8216;âlâ düşmeni</p>
 <p><small>3355.</small> Defterinde eyleyiçegin temîz, Kalanına hôd ne mikdâr iy &#8216;azîz</p>
 <p><small>3356.</small> Topragı başuma saçmakdan kaçam, Yohsa bârî bir ulu yirden seçem</p>
 <p><small>3357.</small> Diri oldugumça ben inanmagıl, Benden îmin yöriyeven sanmagıl</p>
 <p><small>3358.</small> Kim koyam oglanlaruñı uçmaga, Girmege veyâ sıratı geçmege</p>
 <p><small>3359.</small> Seni uçmakdan sürükdüren neye, Kaçan oglanlaruñı anda koya</p>
 <p><small>3360.</small> Bir yazuk ben işledüm dir hôr bana, Bir güneh sen eyledüñ lâyık saña</p>
 <p><small>3361.</small> Ben hitâb-ı üscüdû yı bilmedüm (2/34,7/11,18/61), Secde senüñ ileyüñde kılmadum</p>
 <p><small>3362.</small> Sen dahı lâ-takrebâ yı dutmaduñ (2/35), Tañrı&#8217;nuñ emrine i&#8216;zâz itmedüñ</p>
 <p><small>3363.</small> Neye senüñ tevbeñi kıldı kabûl, Böyle benden münkir oldı vü melûl</p>
 <p><small>3364.</small> Ben kamu bu hüccet ü bürhân-ıla, Kul henûz olımadum erkân-ıla</p>
 <p><small>3365.</small> Âdemî tañrılıga da&#8216;vî kılur, İlla key da&#8216;vî-yi bî-ma&#8216;nî kılur</p>
 <p><small>3366.</small> Girü bunlaruñ evini ben yıkam, Yine bunlaruñ hakından ben çıkam</p>
 <p><small>3367.</small> Bunça mihnet eyleyem cânlarına, Soñucı kasd idem îmânlarına</p>
 <p><small>3368.</small> Halka çün ben eyle kim gerek koyam, Bir nefesde bunça tevbeler sıyam</p>
 <p><small>3369.</small> Eyleyem bir fısk-ıla iy nâmdâr, Elli yıllık zühd esâsın târ-mâr</p>
 <p><small>3370.</small> Hak ta&#8216;âlâ dükeli düşvâr işi, Nâ-murâd olmagı vü her hôr işi</p>
 <p><small>3371.</small> Tamu yolından dükelin yoyısar, Kamusın uçmak yolında koyısar</p>
 <p><small>3372.</small> Ben dahı yüz zevkı yüz &#8216;işretleri, Yimek içmekleri vü lezzetleri</p>
 <p><small>3373.</small> Kamusını tamu yolında düzem, Bunlaruñ ûmîdin uçmakdan üzem</p>
 <p><small>3374.</small> Dükeli düşvâr yoldan kaçalar, Bu geñez yollar içinde uçalar</p>
 <p><small>3375.</small> Cehd idem kim kamu tamuya vara, Komayam kim biri uçmaga gire</p>
 <p><small>3376.</small> Dâneyi çün dâm içine ben dökem, Kuş kanadın eyegüsinden sökem</p>
 <p><small>3377.</small> Kamunuñ yolsuzlıgına ben sebeb, Beni yoldan çıkaran kimdür &#8216;aceb</p>
 <p><small>3378.</small> Çün benüm kamusına telbîs olan, İy &#8216;aceb kimdür baña iblîs olan,</p>
 <p><small>3379.</small> Çün ben andan kesmezem ûmîdümi, Kim görem bir subh-dem hurşîdümi</p>
 <p><small>3380.</small> Sen dahı her yirde sâkin olmagıl, Baña bak u bir dem îmîn olmagıl</p>
 <p><small>3381.</small> Anda kim bu &#8216;ilm-ile bu fen-durur, Âdem ü iblîs cân u ten-durur</p>
 <p><small>3382.</small> Beni yire gömekogıl iy &#8216;azîz, Andan eyle cânuñı tenden temîz</p>
 <p><small>3383.</small> Yohsa ben niçe ki diri yöriyem, Sanma kim cânuñı tenden korıyam</p>
 <p><small>3384.</small> Dünyayı terk eyleyen ulum-durur, Dünya işin dutan er kulum-durur</p>
 <p><small>3385.</small> Niçeme kim sürdi beni kapudan, Girü kapusında olduk tapudan</p>
 <p><small>3386.</small> Zîra kim &#8216;âlemde yok-durur makâm, Ol kapudan artuk iy &#8216;âlî imâm</p>
 <p><small>3387.</small> Dilemez-ise ki mekrüm yol ura, Kendü mülkinden beni daşra süre</p>
 <p><small>3388.</small> Kanda var mülki içinden taşra yir, Kim sürükmişlere ol yir anda yir</p>
 <p><small>3389.</small> Bilmezem ol kanı vü ben kandayam, Kanda-y-ısam mülkinüñ içindeyem</p>
 <p><small>3390.</small> Beni andan berü kim sürdi dakı, Kapusından gitmedüm Tañrı hakı</p>
 <p><small>3391.</small> Sen kim okıdı vü geldüñ kapuya, Girü ol kapudan irdüñ tapuya</p>
 <p><small>3392.</small> Dimeyesin sen ki tav&#8216; u tapudan, Bu kapuya geldüm ayruk kapudan</p>
 <p><small>3393.</small> Yine kim her bir tapu anuñ-durur, Dünyada kamu kapu anuñ-durur</p>
 <p><small>3394.</small> İkimüz dahı makâm iy nâm-dâr, Ol kapuyı eylemişüz ihtiyâr</p>
<h3> CEVÂB DÂDEN-İ ÂDEM, &#8216;ALEYHİSSELÂM İBLÎS-İ LA&#8216;ÎN-RÂ </h3> 
 <p><small>3395.</small> Çün işitdi Âdem İblîs&#8217;üñ sözin, Kakıdı vü &#8216;arza kıldı kendüzin</p>
 <p><small>3396.</small> Eydür iy dâ&#8217;im dalâletde olan, Bâtılı hak yalanı gerçek bilen</p>
 <p><small>3397.</small> Ûstâd-ı dîv ü şâkird-i sütûr, Pâyimâl-i şehvet ü mest u gurûr</p>
 <p><small>3398.</small> Kendüzin evvel ziyâna ileden, Soñra dönüp ayrugı magbûn iden</p>
 <p><small>3399.</small> Gamda anı garka eylemiş Çalâb, Pîr olmış illa pîr-i âsiyâb</p>
 <p><small>3400.</small> Koca yalan kaçan olur iy fulân, İlla sen kim söylemezsin cüz yalan,</p>
 <p><small>3401.</small> Ben kim evvel cenneti kıldum makâm, Soñra çıkdum &#8216;âlemi kıldum tamâm</p>
 <p><small>3402.</small> Bunda senüñ kavlüñ-ile gelmedüm, Zîra hakdan daşra hîç iş kılmadum</p>
 <p><small>3403.</small> Nite baña bula-y-ıduñ sen zafer, Hôd bu iş böyle gerek-idi meger</p>
 <p><small>3404.</small> Bu hüner her ta&#8216;nadan hâlî gibi, Tâ men ol dârâ birûn eli gibi</p>
 <p><small>3405.</small> Kim cinândan ben cihâna irişem, Bûsitândan bâgbâna irişem</p>
 <p><small>3406.</small> Kamu konuk eve baglar hissini, Ol bizüz kim isterüz ev issini</p>
 <p><small>3407.</small> Biz şehüñ kulagına dirüz sözi, Sen sarây-ıla ne aldarsın bizi</p>
 <p><small>3408.</small> Bize ev issini göster görelüm, Yohsa kuru eve neye girelüm</p>
 <p><small>3409.</small> Eyle dut kim &#8216;âkil eve aldana, Pâsbânı nite pâdişah sana</p>
 <p><small>3410.</small> Çün ev issin ev içinde sanmaduk, Nakş-ı dîvâra dahı aldanmaduk</p>
 <p><small>3411.</small> Bize hôd bir yirde olmaklık mukîm, Olmaya &#8216;âlemde bî-ümmîd ü bîm</p>
 <p><small>3412.</small> Yok-durur hîç dünyada ârâmumuz, Lâ-mekândur dâne-y-ile dâmumuz</p>
 <p><small>3413.</small> Böyle kim her yiri biz göriserüz, Bir arada biz kaçan durısaruz</p>
 <p><small>3414.</small> Ol yanından &#8216;âlemüñ girdük revân, Bu yanından dünyanuñ çıkduk devân</p>
 <p><small>3415.</small> &#8216;Âkıbet her yirde hargeh kurmaduk, Lâ-mekân şehrine degin durmaduk</p>
 <p><small>3416.</small> Ben müzeyyen eylemesem &#8216;âlemi, Hûb ola mıydı cihân bî-âdemî</p>
 <p><small>3417.</small> Senüñ işüñ aldamag-ısa ne var, Aldayanlar aldanur anda i yâr</p>
 <p><small>3418.</small> Enbiyâya zehrüñ olmaya senüñ, Kim dinesin yâ geçe mekr ü fenüñ</p>
 <p><small>3419.</small> Yine çün gümrâhlıguñı göreler, Evliyâ hâşâ ki saña uyalar</p>
 <p><small>3420.</small> Zâhidüñ çün kim riyâsı olmaya, Hîç senüñ fitneñ katına gelmeye</p>
 <p><small>3421.</small> Çünki dünyâ terkini &#8216;âkil ura, Ölümini dem-be-dem hâzır göre</p>
 <p><small>3422.</small> Dahı senüñ anuñ-ıla ne işüñ, Var dur iy hızlân yoluñ hırmân işüñ</p>
 <p><small>3423.</small> &#8216;İlm-ile çün kim &#8216;amel makrûn ola, Senden ol &#8216;âlim niçün magbûn ola</p>
 <p><small>3424.</small> &#8216;Ârifüñ çün Hak&#8217;dan artuk fikreti, Yok-durur kimüñ var aña kudreti</p>
 <p><small>3425.</small> Sen seni gör yohsa çün rahmet gele, Her biri bir haslet-ile kurtıla,</p>
 <p><small>3426.</small> Çünki sen kâbil degülsin rahmete, Lâcerem mahsûs olduñ la&#8216;nete</p>
 <p><small>3427.</small> Mü&#8217;minîne niçe zûr eyler-iseñ, Zûr-ıla nefsüñi kûr eyler-iseñ</p>
 <p><small>3428.</small> Her neyi kim hîleltüñ vîrân kıla, Tevbe anı girü âbâdân kıla</p>
 <p><small>3429.</small> Âhir ol mü&#8217;min yola senüñ-ile, Eyü olam diyüben gelür yola</p>
 <p><small>3430.</small> Eyü niyyetlüler eylüge ire, Kim yavuz ise yavuzlıklar göre</p>
 <p><small>3431.</small> Erlik içinde ki bühtân var degül, Yoldan ileden eri hôd er degül</p>
 <p><small>3432.</small> Sen sınuksın olmış a&#8216;zañ cümle süst, Kimseyi istemeyesin ten-dürüst</p>
 <p><small>3433.</small> Her kim ol bedbaht ola bî-cân u raht, Kimseneyi dilemeye nîg baht</p>
 <p><small>3434.</small> Yavlak agyâr ola yârı aldayan, Yohsa er olmaya eri aldayan</p>
 <p><small>3435.</small> &#8216;Avrat olsa yigdür er bir fark-ıla, Yoldan iltinçe bir eri zerk-ıla</p>
 <p><small>3436.</small> Ben dahı sencileyin hem bir günâh, Eyledüm illâ bilür ol Pâdişâh</p>
 <p><small>3437.</small> Kim senüñ şerrüñden işledüm anı, Kim sen anduña inandurduñ beni</p>
 <p><small>3438.</small> Ben senüñ anduñ-ıla oldum tebâh, Sen senüñ re&#8217;yüñ ile kılduñ günâh</p>
 <p><small>3439.</small> Baña girü tevbe oldı reh-nümûn, İlla sen kalduñ günâhuñla zebûn</p>
 <p><small>3440.</small> Bende çün kim &#8216;ârızîdür ol günâh, Ben dahı bu tevbeye kıldum penâh</p>
 <p><small>3441.</small> İlla sende ol günâh zâtî-durur, Anuñ-ıçun yazuguñ katı-durur</p>
 <p><small>3442.</small> Togrulıg-ıla geliçek ilerü, Ol yazuk didükleri sensin girü</p>
 <p><small>3443.</small> Gide mi senden &#8216;aceb şeyn-i günâh, Kim sen olmışsın kamu &#8216;ayn-ı günâh</p>
 <p><small>3444.</small> Arusuz olıçagın aru tonı, Arı ola çün yuduñ girü anı</p>
 <p><small>3445.</small> İt derisin biñ deñizde yuyıçak, Dahı murdarırak ola koyıçak</p>
 <p><small>3446.</small> Çün ben ayrug u günâh ayrug-ıdı, Eyle gitdi kim sanasın yog-ıdı</p>
 <p><small>3447.</small> Sen günâhuñ zâtısın kaçan gide, Kişinüñ zâtı vü anı terk ide</p>
 <p><small>3448.</small> Âdemîye iriçegin bir hatar, Altunına miss karışur ez-kader</p>
 <p><small>3449.</small> Yine bir kaynamag-ıla arınur, Mis köyinür altun anda görinür</p>
 <p><small>3450.</small> Sen kamu missin çü altun sende yok, Ben kamu altun ki hîç mis bende yok</p>
 <p><small>3451.</small> Altun altunlıkda magbûn ola mı, Kaynamag-ıla mis altun ola mı</p>
 <p><small>3452.</small> Mekri bir gün şahsuñ üstine üşer, Ayruga kuyu kazan kendü düşer</p>
 <p><small>3453.</small> Her kim ol kuyu kaza bir kardaşa, &#8216;Âkıbet ol kuyuya kendü düşe</p>
 <p><small>3454.</small> Sorma kim kuyu kazan kendü ola, Girü hem bir kuyu içinde öle</p>
 <p><small>3455.</small> Mü&#8217;mini îmân kaçan koyup gide, Varasın bir kâfire ikrâm ide</p>
 <p><small>3456.</small> Kendü cinsinden ne göre sende hîç, Kim kıla senden yaña îmân besîc</p>
 <p><small>3457.</small> Kılduguñ-ıçun sen îmânı taleb, Vara mı kâfir dapa îmân &#8216;aceb</p>
 <p><small>3458.</small> Niçeme kim mü&#8217;min eksüklik kılur, Âhir îmân kendü hasmını bilür</p>
 <p><small>3459.</small> Sanma kim sen bini gümrâh eyledüñ, Belki her bir yolda âgâh eyledüñ</p>
 <p><small>3460.</small> Zîra çün kim mülki görem ser-be-ser, Mâlikinden ilerü bilem haber</p>
 <p><small>3461.</small> İster-idüñ kim beni azdurasın, Yoldan u degme yaña gezdüresin</p>
 <p><small>3462.</small> Ben hemân yolda vü sen yoldan ırak, Defterüñ senüñ kara vü benüm ak</p>
 <p><small>3463.</small> Ol kişiyi dünyada kim begene, Kim kişi aldamag-ıla ögine</p>
 <p><small>3464.</small> Sen kim eyledüñ girü mülkin durak, Kapusındasın velî andan ırak</p>
 <p><small>3465.</small> Ben ki yolı düzdüm anuñ yatına, Kapusından irdüm anuñ katına</p>
 <p><small>3466.</small> Sen kapudan göremedüñ nûrını, Ben katında görürem kendüzini</p>
 <p><small>3467.</small> Ola deñizde delim hâşâk ü hâr, Beñzemeye aña dürr-i şâhvâr</p>
 <p><small>3468.</small> Mâr-ıla mâhî deñizde yüzeler, İlla her biri bir işde gezeler</p>
 <p><small>3469.</small> Niçeme kim olalar me&#8217;mûr-ı şâh, Hîç cellâd ola mı destûr-ı şâh</p>
 <p><small>3470.</small> Biñde biri olur-ısa h&#728;îşümüz, Bizüm ol bir ile-durur işümüz</p>
 <p><small>3471.</small> Anda kim sâfî ola suyu gölüñ, Zevkı olmaya harâmîlü yoluñ</p>
 <p><small>3472.</small> Girü ol bir Hak bu işi bitüre, Sen harâmîyi bu yoldan götüre</p>
 <p><small>3473.</small> Ol ki her yola senüñ-ile gider, Saña la&#8216;net evvel ol kişi ider</p>
 <p><small>3474.</small> Çün işitdi ol bed-ahter bu sözi, Kısmetinden kararak oldı yüzi,</p>
 <p><small>3475.</small> Gitdi İblîs-i la&#8216;în zârî-y-ıla, Kaldı Âdem şer&#8216; mi&#8216;yârı-y-ıla</p>
 <p><small>3476.</small> Müdde&#8216;î-y-iseñ ne mahrem olasın, Uyma iblîse kim âdem olasın</p>
 <p><small>3477.</small> Âdemî mekkâr iblîsi sanur, Şimdi iblîs âdemîden eymenür</p>
 <p><small>3478.</small> Sende ança hîle vü telbîs ola, Kim senüñ kemter kuluñ iblîs ola</p>
 <p><small>3479.</small> Âdem ü İblîs hâlini görüñ, Kalan ahvâli Muhammed&#8217;den soruñ</p>
 <p><small>3480.</small> Her kim anuñ şer&#8216;ine mahrem degül, Dîv ad ur aña kim ol âdem degül</p>
 <p><small>3481.</small> Her makâlâtı beyân eylemege, Degme bir sırrı &#8216;ayân eylemege</p>
 <p><small>3482.</small> Çün göresin şâhı peydâ vü nihân, Olmaya Gülşehri&#8217;den yig tercümân</p>
 <p><small>3483.</small> Ol kişi kim dürri &#8216;ummândan bula, On iki &#8216;ilmi bu dîvândan bula</p>
<h3> SU&#8217;ÂL KERDEN-İ SÂ&#8217;İL, EZ HÜDHÜD </h3> 
 <p><small>3484.</small> Birisi eydür vefâdâram &#8216;azîm, Hâtırum bî-kîne vü kalbüm selîm</p>
 <p><small>3485.</small> Mihr evinden kîn şarına gitmezem, Kişinüñ tuz etmegin unutmazam</p>
 <p><small>3486.</small> Her kimüñ kim hayrı vü zîr-destiyem, Düşmenüm-ise dahı kim dostıyam</p>
 <p><small>3487.</small> Ol beni oda urursa yakmaga, Ben utanam kölgesine bakmaga</p>
 <p><small>3488.</small> Kimseden bir lokma etmek yimedüm, Kim otuz biñ yirde şükrin dimedüm</p>
 <p><small>3489.</small> Degme odda mum gibi erimezem, Bagladugum &#8216;ahdi ayruk sımazam</p>
 <p><small>3490.</small> Aña kim virdi baña bir şerbet âb, Bulur-ısam içerem yüz kez cülâb</p>
 <p><small>3491.</small> Baña bir pul hayr iden beni duta, İlte vü neye diler-ise sata</p>
 <p><small>3492.</small> Kim baña virür-ise bir hôş selâm, Yüz biñ ança ala benden hôş peyâm</p>
 <p><small>3493.</small> Baña yâr eyler-ise yüz kez cefâ, Eyleyiserem aña yüz biñ vefâ</p>
 <p><small>3494.</small> Halk-ıla ben cüz safâlık kılmazam, Kimse-y-ile bî-vefâlık kılmazam</p>
 <p><small>3495.</small> Her kimüñ anda vefâsı var-ısa, Yâ cihânda bir vefâdâr er-ise</p>
 <p><small>3496.</small> Pâdişâh katında kadri arta mı, Kurbı mîzânında nakdin darta mı</p>
<h3> CEVÂB DÂDEN-İ HÜDHÜD, ÂN SÂYİL-RÂ </h3> 
 <p><small>3497.</small> Hüdhüd eydür bî-vefâyı sevmegil, Yil-durur &#8216;ahdi vü sen yil kovmagıl</p>
 <p><small>3498.</small> Her kim ol tuz etmegi bilmez ise, Hayr u ihsân şükrini kılmaz-ısa</p>
 <p><small>3499.</small> Ne ki yidi vü yiyiser yig-durur, İt anuñ bigi kişiden yig-durur</p>
 <p><small>3500.</small> İt vefâ eyler kişiye iy yigit, Yigrek ola yüz münâfıkdan bir it</p>
 <p><small>3501.</small> Bir nifâkı yok ere iremedük, Bir muvâfık âdemî göremedük</p>
 <p><small>3502.</small> Kimsenenüñ lokmasını yimegil, Yiyiçek şükrinden artuk dimegil</p>
 <p><small>3503.</small> Lokma yimez âdemî kanda ola, Sahhat aña kim yiyüp şükrin kıla</p>
 <p><small>3504.</small> Bir vefâdârı cihânda eyle yâr, Bî-vefâ-y-ıla oturma zînhâr</p>
 <p><small>3505.</small> Devleti yok kişilerden kaçagör, Mukbil er pîrâmeninden geçegör</p>
 <p><small>3506.</small> Kimse mülki bî-muhâlif sanmasun, Kim münâfık dünyada diñlenmesün</p>
 <p><small>3507.</small> Bir muvâfık mahreme irinçe biz, Yüz münâfıkdan köyindük iy &#8216;azîz</p>
 <p><small>3508.</small> Bî-vefâdan tîzirek osanalar, Kim vefâ Gülşehri&#8217;den ögreneler</p>
 <p><small>3509.</small> Pâdişâh Mahmûd olıçak dünyada, Hâs Ayaz aña vefâ yavlak ide</p>
<h3> DÂSİTÂN-I SULTÂN MAHMÛD, BÂ-AYAS </h3> 
 <p><small>3510.</small> Ögüme düşdi girü bir dâsitân, Pür şakâyık bâg u pür gül bûsitân</p>
 <p><small>3511.</small> Sayru oldı bir iki gün hâs Ayas, Şeh katına gelmedi ol hak-şinâs</p>
 <p><small>3512.</small> Ayru düşdi pâdişâhdan bir zamân, Çün sever-idi anı şâh-ı cihân</p>
 <p><small>3513.</small> Katlanımadı anuñ hicrânına, Okıdı bir hâdimi eyvânına</p>
 <p><small>3514.</small> Kim Ayas&#8217;ı işbu sâ&#8216;at görevar, Sayru olmış bizden anı soravar</p>
 <p><small>3515.</small> Eytgil âhir sen bize gelmeyeli, Hâlümüz niteligin bilmeyeli</p>
 <p><small>3516.</small> Eyle oldum kim çerâgum söyinür, Beni gören baña özi köyinür</p>
 <p><small>3517.</small> Bu bir iki gün ki senden ayruyam, Sanasın kim elli yıllık sayruyam</p>
 <p><small>3518.</small> Sen ki biz bî-çârelerden ayrusın, Sayru bizüz sanma kim sen sayrusın</p>
 <p><small>3519.</small> Gel bize vü ussumuzı başa dir, Sen sag olgıl sayrulıgı bize vir</p>
 <p><small>3520.</small> Ayruk ol yüzden kim ol sayru ola, &#8216;Âşıkından bir nefes ayru ola</p>
 <p><small>3521.</small> Ol cemâle renc erzânî degül, Ejdehâya genc erzânî degül</p>
 <p><small>3522.</small> İlla tîz ir katına giçlenmegil, İşbu didüklerümi aña digil</p>
 <p><small>3523.</small> Yohsa yolda eglenür olur-ısañ, Yâ biraz geç varuban gelür-iseñ</p>
 <p><small>3524.</small> Tañrı hakkıyçun ki seni öldürem, Kanuñ-ıla işbu şehri tolduram</p>
 <p><small>3525.</small> Yügürü var yügürü gel yel gibi, Yohsa kanuñ akıduram seyl gibi</p>
 <p><small>3526.</small> Yavlak ol hâdim iver ol kapudan, Kim revân-ter yöriye yolda sudan</p>
 <p><small>3527.</small> Yolda hîç eglenmedi yolı sürer, Çüst Ayas&#8217;uñ katına degin irer</p>
 <p><small>3528.</small> Görür Ayas&#8217;uñ katında pâdişâh, Hôş oturmış sanasın horşîd ü mâh</p>
 <p><small>3529.</small> Göriçek hâdim ki sultân oturur, Korkusından zâriye el götürür</p>
 <p><small>3530.</small> Eydür iy sultân-ı &#8216;âlem zînhâr, Yolda hîç eglenmedüm ben nâbekâr</p>
 <p><small>3531.</small> Yel gibi yügürügeldüm kapuya, Od gibi içerü girdüm tapuya</p>
 <p><small>3532.</small> Bir nefes hîç aruban eglenmedüm, Yâ biraz oturuban diñlenmedüm</p>
 <p><small>3533.</small> Eyle kim ben yügürigirdüm yola, Hâşa kim kuş benden ilerü gele</p>
 <p><small>3534.</small> Kimse benden gelmedi hôd ilerü, Sen meger kim uçuban geldüñ berü</p>
 <p><small>3535.</small> Çün benüm yügürdügümi bilesin, Sen bu eve uçagelmiş olasın</p>
 <p><small>3536.</small> Böyle kim ben yügürügeldüm ive, Kim irem senden ilerü bu eve</p>
 <p><small>3537.</small> Benden ilkin nite geldi pâdişâh, Kim oturdı Müşterî katında mâh</p>
 <p><small>3538.</small> Bu evüñ çün bir yolı var bî-ta&#8216;ab, Kangı yoldan gelmiş olasız &#8216;aceb</p>
 <p><small>3539.</small> Pâdişâh eydür bizüm bir gizlü yol, Aramuzda var degül kim izlü yol</p>
 <p><small>3540.</small> Kim biz ol yoldan bile irişürüz, Biribirümüz-ile görişürüz</p>
 <p><small>3541.</small> Ne baş ol yoldan sıgar u ne ayak, Bize yakın ol yol u saña ırak</p>
 <p><small>3542.</small> Añlayup her bir yoluñ sagın solın, İrişür Mahmûd Ayas&#8217;a ol yolın</p>
 <p><small>3543.</small> Ol yakın yoldan irişdük bir yola, &#8216;Âşık ol kim yöriyesin ol yola</p>
 <p><small>3544.</small> &#8216;Işk yolı kamudan ayru-durur, Görmege ma&#8216;şûkı ol togru varur</p>
 <p><small>3545.</small> İkimüz ol yoldan irişdük bile, Bizden artuk ol tarîkı kim bile</p>
 <p><small>3546.</small> İttihâda çün kim inana soran, İkimüzi bir kişi sana gören</p>
 <p><small>3547.</small> Ol kişi kim farkumuz kılımaya, Beni andan bakıban bilimeye</p>
 <p><small>3548.</small> Sanma kim benem anı göregelen, Ol-durur girü beni soragelen</p>
 <p><small>3549.</small> İkimüz eyle birüz kim iy &#8216;azîz, Anı gören benden eylemez temîz</p>
 <p><small>3550.</small> &#8216;Âşık u ma&#8216;şûk u &#8216;ışka bir diñüz, Üç diyen kişilere kâfir diñüz</p>
 <p><small>3551.</small> Sorma kim ol kanda vü biz kandavuz, İki ten bir göñlegüñ içindevüz</p>
 <p><small>3552.</small> Biribirümüzden eyle tolmışuz, Kim ikimüz dünyada bir olmışuz</p>
 <p><small>2553.</small> Cânumuz çün cânına hemrâh-ıdı, Ol muhabbetden göñül âgâh-ıdı</p>
 <p><small>3554.</small> Ten dahı cân-ıla irişdi bile, Bir kazanda ikisi bişdi bile</p>
 <p><small>3555.</small> Degme deñiz &#8216;âşıkı gark eylemez, Anı benden kimsene fark eylemez</p>
 <p><small>3556.</small> Sayru benem anı sayru görmegil, Beni andan bir dem ayru görmegil</p>
 <p><small>3557.</small> Bir yolumuz var bizüm irişmege, Yâre vü anuñ-ıla barışmaga</p>
 <p><small>3558.</small> Kim sen ol yolda bir aksak olasın, Niçeme kim yügürüben gelesin</p>
 <p><small>3559.</small> Tîzirek benden eger irse-y-idüñ, Sen ü yârum yüzini görse-y-idüñ</p>
 <p><small>3560.</small> Pes baña ol &#8216;ışk ola-y-ıdı harâm, Kala-y-ıdum puhteler içinde hâm</p>
 <p><small>3561.</small> Sen kapudan dahı gitmedüg-idüñ, &#8216;Azm yügürmege itmedüg-idüñ</p>
 <p><small>3562.</small> Kim yönümi dutup anuñ yanına, İrdüm ol yoldan ben anuñ katına</p>
 <p><small>3563.</small> Ol erenler kim bu hâle irdiler, Ol yola tayy-ı mekân ad urdılar</p>
 <p><small>3564.</small> Her namâzı Ka&#8216;be&#8217;de kılan kişi, Girü kendü şehrine gelen kişi</p>
 <p><small>3565.</small> Ol yolın varubanın girü gelür, Ol yolı anuñ gibi kişi bilür</p>
 <p><small>3566.</small> Her zamân tayy-ı mekân olur aña, Her nefes bast-ı zamân olur aña</p>
 <p><small>3567.</small> Sen çün irmedüñ henûz ol hâlete, Kaçan iresin ol işde âlete</p>
 <p><small>3568.</small> Çün görür Gülşehri yârınuñ yüzin, Görür anuñ sûretinde kendüzin</p>
 <p><small>3569.</small> Zikri her gün yârınuñ sözi-durur, Kıblesi dildârınuñ yüzi-durur</p>
<h3> SU&#8217;ÂL KERDEN-İ SÂYİL, EZ HÜDHÜD </h3> 
 <p><small>3570.</small> Birisi eydür ki &#8216;ayyâram &#8216;azîm, Câzulıg-ıla vü tarrâram &#8216;azîm</p>
 <p><small>3571.</small> Kim karañu dünde çün destân idem, Hâlini zengi yüzinden iledem</p>
 <p><small>3572.</small> Kişiye çün kim bu fende gürleyem, Gözlerinden sürmesin ogurlayam</p>
 <p><small>3573.</small> Yöresinde yatur-iken ben yene, Sürme uram kekligüñ gözlerine</p>
 <p><small>3574.</small> İledem destân u mekr ü sihr-ile, Bir yalınçak tenden on göñlek bile</p>
 <p><small>3575.</small> Kişinüñ çün kim ogurlıga varam, İç donın dahı başından çıkaram</p>
 <p><small>3576.</small> Kîse-bürligiyle kallâşam &#8216;azîm, Hem kefen soymakda nebbâşam &#8216;azîm</p>
 <p><small>3577.</small> Ol eve kim benüm endîşem ola, Bacadan inmek benüm pîşem ola</p>
 <p><small>3578.</small> İster-isem kim kişiye kasd idem, Börki altından başını iledem</p>
 <p><small>3579.</small> Başuma kutsuzlık od saçmış-durur, &#8216;Ömrüm ogurlıg-ıla geçmiş-durur</p>
 <p><small>3580.</small> Gök dapa bulut gibi çün gürleyem, Şeb-külâhın &#8216;Îsî&#8217;nüñ ogurlayam</p>
 <p><small>3581.</small> Ança kal&#8216;a üstine çıkmışvanın, Ança burcı mekr-ile yıkmışvanın</p>
 <p><small>3582.</small> Ança evlere ki ben nakb urmışam, Ança gencüñ kim içine girmişem</p>
 <p><small>3583.</small> Ança sultânlar tapusını kodum, Ança zindânlar kapusını sıdum</p>
 <p><small>3584.</small> Bunça kuyudan ki daşra kaçmışam, Bunça dükkânlar ki şarda açmışam</p>
 <p><small>3585.</small> Ben gice çün degme bir dama çıkam, Çok evi kim issi başına yıkam</p>
 <p><small>3586.</small> Câzulık tahtına çün kim agaram, Ayı gökden indürüben sagaram</p>
 <p><small>3587.</small> Rûm ilinde sihr odına çün girem, Küpe binüben Horasan&#8217;a varam</p>
 <p><small>3588.</small> Kimse kılmadugını isbât-ıla, Ben kılam yüz sihr ü nârincât-ıla</p>
 <p><small>3589.</small> Ne ilikdürdüm-ise saña didüm, Kamusın fısk u fücûr-ıla yidüm</p>
 <p><small>3590.</small> Dünyada bir hayr işe başlamadum, Tañrı&#8217;ya lâyık bir iş işlemedüm</p>
 <p><small>3591.</small> Nite olısar benüm anda işüm, Yaza kanda irişe anda kışum</p>
<h3> CEVÂB DÂDEN-İ HÜDHÜD, ÂN SÂYİL-RÂ NÎZ </h3> 
 <p><small>3592.</small> Hüdhüd eydür niçeme &#8216;ayyâr-ısañ, Câzılıkda dahı key tarrâr-ısañ</p>
 <p><small>3593.</small> Cânuñı çün ilte gevdeñden ecel, Sıgmaya ol ortada mekr ü hiyel</p>
 <p><small>3594.</small> Görür-ise hîle vü destânuñı, Sen ton iltürsin ol ilte cânuñı</p>
 <p><small>3595.</small> Er gerek kim topragı altun ide, Er midür ol kim eri magbûn ide</p>
 <p><small>3596.</small> Anda kim her bir işi kılmak gerek, Ogrıya boynından asılmak gerek</p>
 <p><small>3597.</small> Şer&#8216; içinde gösterür senüñ yoluñ, Degme bir on akçaya bir kez aluñ</p>
 <p><small>3598.</small> Dîn yolında çün terâzû asalar, Bir eli on akça-y-ıçun keseler</p>
 <p><small>3599.</small> Zîhi müdbir âdemî vü nâbekâr, Kim ogurlıkdan getüre iftihâr</p>
 <p><small>3600.</small> Bön kişi zeyreklere çok aldana, Zeyrek ol aldamagı key iş sana</p>
 <p><small>3601.</small> Zeyreküñ biñde birisi sag ola, Bön kişilerüñ yiri uçmag ola</p>
 <p><small>3602.</small> Anda kim Tañrı her işi bitürür, Câzular Mûsî&#8217;ya îmân getürür</p>
 <p><small>3603.</small> Câzulık kılan kişi kezzâb ola, Mu&#8216;cizât ehli ulü&#8217;l-elbâb ola</p>
 <p><small>3604.</small> Biz kerâmet ehline inanuruz, Sâhiri kezzâb u kâfir sanuruz</p>
 <p><small>3605.</small> Âhiretde her ki bî-mikdâr ola, Dünyada &#8216;ayyâr u yâ tarrâr ola</p>
 <p><small>3606.</small> &#8216;Avrat ola kim düze gözin kaşın, Dutmaya er delletü&#8217;l-muhtâr işin</p>
 <p><small>3607.</small> Halka mâl üleşdüren kişi henûz, Korkudadur kim kaçan iş ola uz</p>
 <p><small>3608.</small> Halk mâlını kim iltür bir görüñ, Kesüñ elini dahı boynın uruñ</p>
 <p><small>3609.</small> Kamu assıdan kim eyledüñ ziyân, Mazleme boynuñda kalmışdur hemân</p>
 <p><small>3610.</small> Togru işden ne haber virür canuñ, Yohsa egri çok işüñ vardur senüñ</p>
 <p><small>3611.</small> Egrilik her pîşenüñ solı-durur, Togrulık Gülşehri&#8217;nüñ yolı-durur</p>
 <p><small>3612.</small> Sen bu işden tevbe kaçan kılasın, Var Feleknâme okı kim bilesin</p>
 <p><small>3613.</small> Mantıku&#8217;t-tayr&#8217;ı dahı hall eylegil, Sözüñi şîrîn ü rengîn söylegil</p>
 <p><small>3614.</small> Yavuz işden tevbe kıl iy nâmdâr, Mustafâ yolını eyle ihtiyâr</p>
 <p><small>3615.</small> Utan ol sultândan âhir iy &#8216;azîz, Kim kılur dînüñi küfrüñden temîz</p>
 <p><small>3616.</small> Sıdk-ıla kurduñ ileyinde siñer, Hîle-y-ile tavşan aslanı yiñer</p>
 <p><small>3617.</small> Sen ki gerçekden geçürdüñ yalanı, Gör ki tavşan niçe aldar aslanı</p>
<h3> DÂSTÂN-I ŞÎR Ü HARGÛŞ </h3> 
 <p><small>3618.</small> Her kim aldı &#8216;ilm u Kur&#8217;ân&#8217;uñ dadın, Evvel añdı Tañrı&#8217;nuñ a&#8216;zam adın</p>
 <p><small>3619.</small> Andan işbu dâsitânı eyledi, Virdi söze reng ü şîrîn söyledi</p>
 <p><small>3620.</small> Kim meger nevrûz faslında ki bâg, Her yaña yandurur-ıdı yüz çerâg</p>
 <p><small>3621.</small> Yil çemen saçı-y-ıla oynar-ıdı, Lâle odından çemen köyner-idi</p>
 <p><small>3622.</small> Bir çemende kim zülâl akar-ıdı, Bülbülüñ gözi güle bakar-ıdı</p>
 <p><small>3623.</small> Ot yirine za&#8216;ferân bitmiş-idi, Kamu sahrâyı külef dutmış-ıdı</p>
 <p><small>3624.</small> Sebze ortasında akan su-y-ıdı, Çeşmelerüñ fâyiri inçü-y-idi</p>
 <p><small>3625.</small> Kumrılar bülbüllere hem-râz-ıdı, Tûtılar destânlara demsâz-ıdı</p>
 <p><small>3626.</small> Gökyüzi pür şu&#8216;le vü pür nûr-ıdı, Bâg içi pür hulle vü pür hûr-ıdı</p>
 <p><small>3627.</small> Ol hevâ çün hemdemi olur-ıdı, Yazlu sûret âdemî olur-ıdı</p>
 <p><small>3628.</small> Ergavân dil-şâd u sûsen şâdkâm, Servi âzâd u güle bülbül gulâm</p>
 <p><small>3629.</small> Nesteren hatmıya nâz eyler-idi, Yâsemen nesrîn-ile söyler-idi</p>
 <p><small>3630.</small> Şehri kamu şâdılık dutmış-ıdı, Bir benefşe kayguya batmış-ıdı</p>
 <p><small>3631.</small> Kamu güller gussadan ayru-y-ıdı, Arada nerkis gözi sayru-y-ıdı</p>
 <p><small>3632.</small> Ayvalar almalara söyler-idi, Nâr, nârince &#8216;itâb eyler-idi</p>
 <p><small>3633.</small> Kim kızıl yüz kaygudan ayru-durur, Saru yüzlü âdemî sayru-durur</p>
 <p><small>3634.</small> Bunça sıhhatdan niçün sen ayrusın, Kim ölü dirildi vü sen sayrusın</p>
 <p><small>3635.</small> Bâd-ı nevrûzî güle &#8216;anber saça, Ebr âzârı yire gevher saça</p>
 <p><small>3636.</small> La&#8216;l, gülnâr oldı vü ya&#8216;kût gül, Tâze yavlak bülbül ü fertût gül</p>
 <p><small>3637.</small> Kara üzüm kapuda Hindû gibi, Ak üzümüñ danesi lü&#8217;lü&#8217; gibi</p>
 <p><small>3638.</small> Kurı hurmanuñ nifâkı var-ıdı, Arada incîr sâdık yâr-ıdı</p>
 <p><small>3639.</small> Nerkisüñ gözi begâyet pür humâr, Kavun altun kim zümürrüddür hıyâr</p>
 <p><small>3640.</small> Pes bu sahrâ kim saña şerh eyledüm, Vasfını bunça katuñda söyledüm</p>
 <p><small>3641.</small> Saydgâhıydı bir aslanuñ meger, Ol şaha kul tagda her bir cânavar</p>
 <p><small>3642.</small> Her gün aslan çün şikâr eyler-idi, Kamusını târumâr eyler-idi</p>
 <p><small>3643.</small> Cânavarlar câna gelmişler-idi, Baş u cânı terk kılmışlar-ıdı</p>
 <p><small>3644.</small> Aslanuñ çün cevri haddan geçicek, Su yirine kanlarını içicek</p>
 <p><small>3645.</small> Cânavarlar bir yire dirildiler, Kamusı aslan katına geldiler</p>
 <p><small>3646.</small> Eytdiler iy cânavarlaruñ şahı, Begleri yavlak dutar yohsul ahı</p>
 <p><small>3647.</small> Bir karı işledügini bir seher, Eylemez yüz hançer ü tîg u teber</p>
 <p><small>3648.</small> Niçeme kim himmeti şâh az görür, Tagları himmet dereye aktarur</p>
 <p><small>3649.</small> Kendüzin çün kim ere bilmek gerek, Ayrug agzıyla du&#8216;â kılmak gerek</p>
 <p><small>3650.</small> Niçe sen bize cefâ eyleyesin, Vaktı oldı kim vefâ eyleyesin</p>
 <p><small>3651.</small> Niçe dartavuz senüñ cevrüñ niçe, Ol güni añgıl ki bu devlet geçe</p>
 <p><small>3652.</small> Er halâla eylese biñ ihtirâm, Sen yimezsin gün uzun illâ harâm</p>
 <p><small>3653.</small> Niçe dökersin bu miskînler kanın, Alasın bu cânavarlaruñ canın</p>
 <p><small>3654.</small> Her taguñ nite ki bir arslanı var, Cânavarlaruñ dahı bir cânı var</p>
 <p><small>3655.</small> Pâdişâhuñ himmeti &#8216;âlî gerek, Kâni&#8216;a üç günde yiter bir çörek</p>
 <p><small>3656.</small> Az yiyen kişi kaçan sayru ola, Çok yimekden günde yüz kişi öle</p>
 <p><small>3657.</small> Ol boguz kim lokmayı târâc ider, Tab&#8216;ını dârûlara muhtâc ider</p>
 <p><small>3658.</small> Bunça dârû var ki şûr-engîz ola, Kamu dermânlar başı perhîz ola</p>
 <p><small>3659.</small> Az yiyenüñ Cebre&#8217;îl olur canı, Çok yiyenüñ zinde pîl olur teni</p>
 <p><small>3660.</small> Çok yimekden çok ola fâsid mizâc, Ne devâ anı düze vü ne &#8216;ilâc</p>
 <p><small>3661.</small> Var tevekkül Tañrı&#8217;ya kıl bir zamân, Ol kapudan rızkuñ istegil hemân</p>
 <p><small>3662.</small> Çün tevekkeltü &#8216;ale&#8217;l-Allâh diyesin, İşlemedin kendü rızkuñ yiyesin</p>
 <p><small>3663.</small> Ol ki &#8216;akl u cân u ten resmin urur, Her birinüñ kısmetin ol hôd virür</p>
 <p><small>3664.</small> Ol ki ben yüz cehd iderem diyiser, Kısmeti ne-y-ise anı yiyiser</p>
 <p><small>3665.</small> Her ki bildi kısmetinüñ ġâyetin, Okıdı nahnü kasemnâ âyetin (43/32)</p>
 <p><small>3666.</small> Aslan eydür ben varup oturıçak, Avlamakdan göñlümi götüriçek</p>
 <p><small>3667.</small> Kim-durur rızkum baña getüresi, Yâ benüm işlerümi bitüresi</p>
 <p><small>3668.</small> Vellezîne câhedû fînâ didi (29/69), Ne kazandıysa kişi anı yidi</p>
 <p><small>3669.</small> Su yolını açmayınça akmaya, Tañrı âhir bacadan bırakmaya</p>
 <p><small>3670.</small> İşlerümi ben bitürsem yig-durur, İşlemedin ne yer-isem yig-durur</p>
 <p><small>3671.</small> Ayruk agzıyla agu yutmak gerek, Ayruk eliyle ilan dutmak gerek</p>
 <p><small>3672.</small> Kısmetüm sizden-durur yiyiserem, Çün yeyem Hak şükrini diyiserem</p>
 <p><small>3673.</small> Ben varup hôd fârig otura-y-ıdum, Dünyadan göñlümi götüre-y-idüm</p>
 <p><small>3674.</small> İlla yem gerek olıcak etüme, Kim getüre kısmetümi katuma</p>
 <p><small>3675.</small> Kim Resûl eydür tevekkül kıl dahı, Deve dizin baglamagı bil dahı</p>
 <p><small>3676.</small> Cânavârlar bu sözi çün gördiler, Yüzlerini kamu yire sürdiler</p>
 <p><small>3677.</small> Kim Çalap fermân virürse tapuya, Günde bir av getürevüz kapuya</p>
 <p><small>3678.</small> Biz kılavuz pâdişâhuñ hidmetin, Dek götürsün üstümüzden mihnetin</p>
 <p><small>3679.</small> Aslan eydür bir av işüm bitürür, Eksügümi geregümi yitürür</p>
 <p><small>3680.</small> İlla siz bu işi bitürmeyesiz, Kavlüñüz yirine getürmeyesiz</p>
 <p><small>3681.</small> Kamusı and içdiler kim bir şikâr, Pâdişâhuñ günde bizde hakkı var</p>
 <p><small>3682.</small> Getürevüz hakkını yohsa girü, Ala bizden hakkını uru uru</p>
 <p><small>3683.</small> Aslan eydür kabul eyledüm varuñ, Ayaguñuzı geñüñüzce sürüñ</p>
 <p><small>3684.</small> Tañlacak beynüñüze siz götürüñ, Günde bir avı tapuma getürüñ</p>
 <p><small>3685.</small> Cânavârlar çün sözin işitdiler, Günde bir av vermegine gitdiler</p>
 <p><small>3686.</small> Her biri bulutlayın gürler-idi, Günde bir kur&#8216;a bıragurlar-ıdı</p>
 <p><small>3687.</small> Kur&#8216;a kime düşse ol varur-ıdı, Aslan anı yiyüp oturur-ıdı</p>
 <p><small>3688.</small> Kur&#8216;a bir gün tavşana düşdi tamâm, Tavşan eydür aslana oldum ta&#8216;am</p>
 <p><small>3689.</small> Aña karşu yüzümi burtarayım, Bu belâdan kendüzüm kurtarayım</p>
 <p><small>3690.</small> Tavşan aslandan yaña gelür-idi, Kendüzinüñ çâresin kılur-idi</p>
 <p><small>3691.</small> Yolda eglendi ki yüzi akıdı, Aslan aña ivdi yavlak kakıdı</p>
 <p><small>3692.</small> Gördi ırakdan ki bir tavşan gelür, Yolda vü çok nevha vü zârî kılur</p>
 <p><small>3693.</small> Aslan eydür añrayubanın aña, Kim ne vakıtdur ki gelürsin baña</p>
 <p><small>3694.</small> Kuşluk oldı karnum aç oturmışam, Ayagum üstine yüz kez durmışam</p>
 <p><small>3695.</small> Bilmezem sen nâ-kese ne diyeyim, Şimdi mi geldüñ ki seni yiyeyim</p>
 <p><small>3696.</small> Pâdişâhlar heybetin bilmez midüñ, Gürlemegümden hazer kılmaz mıduñ</p>
 <p><small>3697.</small> Tavşan urdı başını ol dem yire, Azgın açdı kim cevâbını vire</p>
 <p><small>3698.</small> Eydür iy şeh tañlaçak girdüm yola, Benüm ile bir semiz tavşan bile</p>
 <p><small>3699.</small> Ol semizi ben aruga virdiler, Tapuña getürmege gönderdiler</p>
 <p><small>3700.</small> Kim aruk tavşan yiyince ol ulu, Bir semiz yagluyı eylensün ülü</p>
 <p><small>3701.</small> Ben anı tapuña getürür-iken, Pâdişah işini bitürür-iken</p>
 <p><small>3702.</small> Yolda bir aslan çıkageldi ulu, Ussına gelmez bir agır key delü</p>
 <p><small>3703.</small> Sordı bizden kim yoluñuz kançaru, Kança varursız dönüñ gelüñ berü</p>
 <p><small>3704.</small> İkiñüz dahı şikârumsız bugün, Kim yarın olmadı vü hoş geçdi dün</p>
 <p><small>3705.</small> Dem bu demdür vaktümi hôş görürem, Mülküm içinde şahâne yörürem</p>
 <p><small>3706.</small> Eytdüm aña biz şehinşeh kulıvuz, Sanma kim ayruk kişi makbûlıvuz</p>
 <p><small>3707.</small> Eytdi şâhinşeh kim olur iy gedâ, Kimse baña ayruk adın ilede</p>
 <p><small>3708.</small> Ne seni koyam ne ol şâhinşehi, İkiñüzden &#8216;âlemi kılam tehî</p>
 <p><small>3709.</small> Seni dahı ol şehinşâhı dakı, İki yırtam diş-ile Tañrı hakı</p>
 <p><small>3710.</small> Pençemi çün deri yüzmege düzem, İkiñüzüñ dahı derisin yüzem</p>
 <p><small>3711.</small> Benden artuk dünyada kim var-durur, Kim bu sultânlıga lâyık er-durur</p>
 <p><small>3712.</small> Çün melikligi takâzâ kılalar, İki şâh bir ilde gavgâ kılalar</p>
 <p><small>3713.</small> Çün belüre pâdişâhlıkda yolum, Yig ola andan benüm kemter kulum</p>
 <p><small>3714.</small> Eytdüm er-iseñ otur kim ben varam, Ol şaha işbu habarları virem</p>
 <p><small>3715.</small> Eydür işüñi girü koy var eyit, Kiçi sözleri dahı anda büyüt</p>
 <p><small>3716.</small> Göreyin gelüben ol baña nider, Bunı katumdan nite alup gider</p>
 <p><small>3617.</small> Ben var-iken kim-durur ol kim gele, Benüm-ile milketi davî kıla</p>
 <p><small>3718.</small> İşüm almakdan çün oturdı odı, İşümi aldı beni andan kodı</p>
 <p><small>3719.</small> Çün görür kim ol işüm aña uya, Kapar anı vü kalur bir kuyuya</p>
 <p><small>3720.</small> İşde anı kuyuda yiyüdurur, Senüñ-içün kimdür ol diyüdurur</p>
 <p><small>3721.</small> Ben haber kıldum şahâ ne oldugın, Şah bilür anuñ-ıla ne kıldugın</p>
 <p><small>3722.</small> Niçe kim anda anuñ yili ese, Nesne getürdüklerin senden kese</p>
 <p><small>3723.</small> Aslan işitdi kim avın aldılar, Kakımakdan gözleri kanın dolar</p>
 <p><small>3724.</small> Var mıdur dir ya&#8216;ni &#8216;âlemde kişi, Kim benüm-ile kıla ol bu işi</p>
 <p><small>3725.</small> Gel baña göster ki aldı avumı, Kim işitmedi cihânda çavumı</p>
 <p><small>3726.</small> Başın anuñ gevdesinden üzeyim, Pençem-ile derisini yüzeyim</p>
 <p><small>3727.</small> Tavşan eydür gel ki tapuñla varam, Düşmanuñı kendüzüñe gösterem</p>
 <p><small>3728.</small> Tavşan ilerü gider aslan bile, Tavşan ol endîşeden kim ne kıla</p>
 <p><small>3729.</small> Kendüzinden çok yalan söz kuzlamış, Bir deriñ su kuyusını gözlemiş</p>
 <p><small>3730.</small> Kuyunuñ yakınına çün geldiler, Kuyu yakın-ıdugını bildiler</p>
 <p><small>3731.</small> Tavşan aslandan girü kalur-ıdı, Arkun arkun korkudan gelür-idi</p>
 <p><small>3732.</small> Aslan eydür yöriseñne ilerü, Gerçek-iseñ neye kalursın girü</p>
 <p><small>3733.</small> Tavşan eydür korkaram varmaklıga, Kuyu içinde anı görmeklige</p>
 <p><small>3734.</small> Sen meger kim üstine çün gelesin, Beni kendü koltuguña alasın</p>
 <p><small>3735.</small> Kim kuyuda anı saña gösterem, Saña sıgınmak anuñçun isterem</p>
 <p><small>3736.</small> Aslan ol usdan kim anda yog-ıdı, Tavşan ussı çok kez andan çog-ıdı</p>
 <p><small>3737.</small> Çün inandı tavşan aldadugına, Aldı ol tavşançugı koltugına</p>
 <p><small>3738.</small> Kuyunuñ üstine geldi kükreyü, Su tolu andan deriñ yavlak kuyu</p>
 <p><small>3739.</small> Çün suya bakdı kim ol aslan kanı, Gördi bir aslan dutar bir tavşanı</p>
 <p><small>3740.</small> &#8216;Aksini gördi suda aslan gibi, Koltugında tutdugı tavşan gibi</p>
 <p><small>3741.</small> Çün görür kim düşmeni düşmiş suya, Tavşanı koyup kalur ol kuyuya</p>
 <p><small>3742.</small> Çün kuyuya düşdi suda bogılur, Sag esen tavşan kırañında kalur</p>
 <p><small>3743.</small> Çün görür tavşan ol aslan öldügin, Ol kuyu ol aslan-ıla toldugın</p>
 <p><small>3744.</small> Hurrem ü handân u hôş girür yola, Murgzâr içinde oynayu güle</p>
 <p><small>3745.</small> Çarh uruban sekriyüp oynar-ıdı, Hicr odından hâtırı köyner-idi</p>
 <p><small>3746.</small> Kaçan irem dir-idi yârânlara, Kim bu hâli muştılayam anlara</p>
 <p><small>3747.</small> Tavşan ol dem kim berü gelmiş-idi, Cânavârlar yazıda kalmış-ıdı</p>
 <p><small>3748.</small> Ne ki yârânları var-ısa anuñ, Yasını dutmışlar-ıdı tavşanuñ</p>
 <p><small>3749.</small> Her birisi yasda oturmış-ıdı, Kendüden ûmîdi götürmiş-idi</p>
 <p><small>2750.</small> Tavşan oynayu çıkageldi girü, Degme yaña sekriyüben çarh uru</p>
 <p><small>3751.</small> Bunlar anuñ geldügin çün gördiler, Kamu bî-hôd yirlerinden durdılar</p>
 <p><small>3752.</small> Karşu vardılar yüz urdılar yire, Tavşanuñ ahvâlini bir bir sora</p>
 <p><small>3753.</small> Eytdiler iy Tañrı tapusında hâs, Aslan elinden nite bulduñ halâs</p>
 <p><small>3754.</small> Sen velîsin saña ol kıyamaya, Korkaruz elden bizi koyamaya</p>
 <p><small>3755.</small> Sen kerâmât-ıla yol varmış mısın, Yohsa bizi dahı kurtarmış mısın</p>
 <p><small>3756.</small> Bulmaz-ısa dahı anda cân bahâ, Seni görmek bize yiter kan bahâ</p>
 <p><small>3757.</small> Seni görmek cânumuzdan yig bize, Mâl u hân-u-mânumuzdan yig bize</p>
 <p><small>3758.</small> Tavşan eydür size çok olsun bekâ, Virdi aslan cânını anda Hak&#8217;a</p>
 <p><small>3759.</small> Devletümüz girü yüz dutdı bize, Aslan öldi Tañrı yaş virsün size</p>
 <p><small>3760.</small> Ben anı öldürmesem dura-y-ıdı, Yüz benüm gibiyi öldüre-y-idi</p>
 <p><small>3761.</small> Evvel anı yüzüme güldürmişem, İlla soñra &#8216;ilm-ile öldürmişem</p>
 <p><small>3762.</small> Ben bu varmakdan ki yüz burtarmadum, Kendüzümi yaluñuz kurtarmadum</p>
 <p><small>3763.</small> Bil ki bu işden ki ben başarmışam, Kamuñuzuñ cânını kurtarmışam</p>
 <p><small>3764.</small> Çün ögine dirdi bir bir bildügin, Söyledi aslana neler kıldugın</p>
 <p><small>3765.</small> Mekr odıyla yüregini yakdugın, İltüben bir kuyuya bırakdugın</p>
 <p><small>3766.</small> Cânavarlar âferin kıldı aña, Kim hüner &#8216;âlemde hatm oldı saña</p>
 <p><small>3767.</small> Dâ&#8217;imâ bize bu meyden sâki ol, Anı öldürdüñ-ise sen bâki ol</p>
 <p><small>3768.</small> İy cihânı merk-ile dutdum diyen, Halk etini zulm-ıla her gün yiyen</p>
 <p><small>3769.</small> Hîlet itme degme bir dehrî gibi, Sıdka bagla göñli Gülşehrî gibi</p>
 <p><small>3770.</small> Hırsa çün aslan gibi inanasın, İşveler tavşanına aldanasın</p>
<h3> SU&#8217;ÂL KERDEN-İ SÂYİL, EZ HÜDHÜD </h3> 
 <p><small>3771.</small> Birisi eydür ölümden korkaram, Kim cihânda çok ta&#8216;alluklu erem</p>
 <p><small>3772.</small> Korkaram kim yolda ölem n&#8217;ideyin, Döne yönüm girü nite gideyin</p>
 <p><small>3773.</small> &#8216;Avratum bir yaña nâlişler kılur, Oglanum sîmurgı hôd kanda bilür</p>
 <p><small>3774.</small> Oglum eydür baba yola gitmegil, Böyle bir kezden bizi terk itmegil</p>
 <p><small>3775.</small> Bagum-ıla varlıgumı n&#8217;ideyim, Hân-u-mânı kime koyup gideyim</p>
 <p><small>3776.</small> Mâl ü mülküñ gussası beni alur, Kim gidiçek kamu yirinde kalur</p>
 <p><small>3777.</small> Yönümi yüz &#8216;işve vü tedbîr-ile, Baglamışdur elli biñ zincîr-ile</p>
 <p><small>3778.</small> Bu kamu bendi nite şeşebilem, Kim sizüñ ile bile eşebilem</p>
 <p><small>3779.</small> Çün yoluñ yarsında añsuzın ölem, Kavmumı kaçan gelüp girü bulam</p>
 <p><small>3780.</small> Köylerümi çün severem n&#8217;ideyim, Atlarumı niçe koyup gideyim</p>
 <p><small>3781.</small> Mansıb içinde dahı sultân benem, Şâh-ı dehr ü şöhre-i devrân benem</p>
 <p><small>3782.</small> Pâdişahlıgı nite terk ideyim, Rûm ilinden kûh-ı Kaf&#8217;a gideyim</p>
<h3> CEVÂB DÂDEN-İ HÜDHÜD, SÂYİL-RÂ </h3> 
 <p><small>3783.</small> Hüdhüd eydür eyle dut kim gitmedüñ, Yola vü bizüm-ile &#8216;azm itmedüñ</p>
 <p><small>3784.</small> Âdemî her renc-ile tolmaya mı, Bunda kalıçak dahı ölmeye mi</p>
 <p><small>3785.</small> Hâsıl oldur kim atı yola eşe, Bendi bir bir kendü boynından şeşe</p>
 <p><small>3786.</small> Ölmedin ura ta&#8216;alluk terkini, Dirile eyleye ölmek berkini</p>
 <p><small>3787.</small> Hân-u-mân u mülk ü mâl anda düze, Arkun arkun mihrini bundan üze,</p>
 <p><small>3788.</small> Bâg u bostân bâkî &#8216;âlemde bula, Yohsa bunda gül harîfi hâr ola</p>
 <p><small>3789.</small> Bendi bunda şeşmez-iseñ iy &#8216;azîz, Kılmaz-iseñ &#8216;aklı &#8216;illetden temîz</p>
 <p><small>3790.</small> Bendi çün çekilmege düzüliser, Bend-ile boynuñ bile üzüliser</p>
 <p><small>3791.</small> Kuş kanadı çün kafasda sag ola, Ârzûsı bûsitân u bâg ola</p>
 <p><small>3792.</small> Çün kafas sına kuş uça nâz-ıla, Gülsitânlara vara pervâz-ıla</p>
 <p><small>3793.</small> Çün kafasda kendüzini baglaya, Kanadını yüz od-ıla taglaya</p>
 <p><small>3794.</small> Ayagına vü eline bend ura, Kendüzine bendi key hursend ola</p>
 <p><small>3795.</small> Çün kafas sına kim ol kuş kasd ide, Kim uça ol bend-ile kança gide</p>
 <p><small>3796.</small> Yiri kaçan bâg u bostânlar ola, Kanda kim baglu-y-ısa anda kala</p>
 <p><small>3797.</small> Çün kafasdan çıkdı vü bostânlara, İrmedi ol bülbül ü destânlara</p>
 <p><small>3798.</small> Kaldı çöplikler arasında hakîr, Her mahallâda vü bendiyle esîr</p>
 <p><small>3799.</small> Ol mahallâda anı ya it yiye, Yâ çetük yiye vü hôş doydum diye</p>
 <p><small>3800.</small> Çün kafasdan çıka vü gülşen dapa, Gitmeye biri anı nâgeh kapa</p>
 <p><small>3801.</small> Kuş kafasda yaraşur ya yazıda, Ortalıkda kendüzin tîz azıda</p>
 <p><small>3802.</small> Oglan-ıçun girü bir tıfl olmagıl, &#8216;Avrat-ıçun erligüñden kalmagıl</p>
 <p><small>3803.</small> Şol develpâ kim ere mihnet-durur, Kıssada oglan-ıla &#8216;avrat-durur</p>
 <p><small>3804.</small> Çok ta&#8216;allukdan kişi âzâd ola, Yolı dîn ü rehnümâsı dâd ola</p>
 <p><small>3805.</small> Bunda ılduz anda ay ola tamâm, Bunda yohsul anda bay ola tamâm</p>
 <p><small>3806.</small> &#8216;Âkıbet çün kim yola gitmek gerek, &#8216;Azmi elbetde yola itmek gerek</p>
 <p><small>3807.</small> Gitmegüñ vaktında ölmek bend-ile, Key degül bir çûn veyâ bir çend-ile</p>
 <p><small>3808.</small> Dahl hergiz bite mi ekilmedin, Bendüñi sen şeşegör çekilmedin</p>
 <p><small>3809.</small> Bendüñi şeşmez-iseñ çün çekeler, Bend-ile pehlûñı bile sökeler</p>
 <p><small>3810.</small> Bundagı sultân ne ehl-i câh ola, Pâdişâh oldur ki anda şâh ola</p>
 <p><small>3811.</small> Yön belürür çün ki sayısuz kulum, Ad-ıla Gülşehri&#8217;ye yokdur ölüm</p>
 <p><small>3812.</small> Bu meselde kaldururlar kolumı, Kaknüsüñ dirligi-y-ile ölümi</p>
<h3> DÂSİTÂN-I MURG-I KAKNÛS Kİ, DER HİNDÛSTÂN MÎ-BÂŞED </h3> 
 <p><small>3813.</small> Tañrı adın añuban söyleyelüm, İşbu destânı tamâm eyleyelüm</p>
 <p><small>3814.</small> Kaknüs adlu bir ulu kuş dilsitân, Vardur anuñ mevzi&#8216;i Hindûsitân</p>
 <p><small>3815.</small> Burnı uzun u delükleri üküş, Burnı üstindedür üni ança hôş</p>
 <p><small>3816.</small> Sözi hûb u nagmaları sâz-ıla, Perdelerde ol latîf âvâz-ıla</p>
 <p><small>3817.</small> Ötiçek kim mât olur yüz erganûn, Degme delükden çıkar yüz dürlü ün</p>
 <p><small>3818.</small> Mûsikî tasnîf iden âvâzını, Andan ögrenür her bir sâzını</p>
 <p><small>3819.</small> Çüfti yokdur yaluñuz bir kuş-durur, Yavlak üni dil-firîb ü hôş-durur</p>
 <p><small>3820.</small> Çün Sipehândan düze âvâzını, İrgüre Nevrûz&#8217;a her bir sâzını</p>
 <p><small>3821.</small> Geh Hicâz&#8217;uñ perdesin sâz eyleye, Bûselik&#8217;de nagme âgâz eyleye</p>
 <p><small>3822.</small> Geh Rehâvî perdesin âgâz ide, Geh &#8216;Irak&#8217;uñ perdesini sâz ide</p>
 <p><small>3823.</small> Geh Dügâh u Çârkârha irişe, Geh Hüseynî perdesinde dürişe</p>
 <p><small>3824.</small> Gâh Zîrefgende sâzını kıla Râst, Geh Hisâruñ perdesini kıla râst</p>
 <p><small>3825.</small> Dünyada biñ yıl anuñ &#8216;ömri olur, &#8216;Ömri dükendükde gör kim ne kılur</p>
 <p><small>3826.</small> Bîşelerden çok odunlar dirşürür, Biri biri üstine düpdüz urur</p>
 <p><small>3827.</small> Odunı dirşürüben düni güni, Bir depe gibi yıgar ol odunı</p>
 <p><small>3828.</small> Üstine çıkar dahı yüz sâz-ıla, Zârılar kılur latîf âvâz-ıla</p>
 <p><small>3829.</small> Ol kadar feryâd u zârîye düşer, Kim dükeli kuşlar üstine üşer</p>
 <p><small>3830.</small> Burnınuñ degme delüginden çıkar, Bir hoş ün kim &#8216;âlemüñ bagrın yakar</p>
 <p><small>3831.</small> Ol kadar zârî kılur kim tag u taş, Nevhalarından olurlar bagrı baş</p>
 <p><small>3832.</small> Cânavârlar dirilürler katına, Kuşlar aglarlar anuñ hasretine</p>
 <p><small>3833.</small> Zâri kıludurur-iken nâgehân, Eyler-iken nâle vü şûr u figân</p>
 <p><small>3834.</small> Kendüzinüñ yasını dutar-iken, Degme sâz u söz-ile öter-iken</p>
 <p><small>3835.</small> Bir yalıñ burnı delüginden çıkar, Düşer odına vü odını yakar</p>
 <p><small>3836.</small> Parlayup odun yanar u kuş bile, Kuş u odun od olurlar hôş bile</p>
 <p><small>3837.</small> Kaknüs ol oduñ içinde kül olur, Gör ki Tañrı kudreti neler kılur</p>
 <p><small>3838.</small> Bir yıl üstine geçiçek bir dagı, Çıkar ol külden anuñ yavrıçagı</p>
 <p><small>3839.</small> Girü bir kaknüs olur anuñ gibi, Dirilür biñ yıl dahı cânuñ gibi</p>
 <p><small>3840.</small> Ol ki biñ yıl dirilür zârî kılur, Kendü &#8216;ömrine vü öldügin bilür</p>
 <p><small>3841.</small> Sen ki &#8216;ömrüñ yüz yıla irmez &#8216;aceb, Nice her gün &#8216;işret eylersin taleb</p>
 <p><small>3842.</small> Bir kuş ölümin bilüben gör n&#8217;ider, Niçe âşûb-ıla &#8216;âlemden gider</p>
 <p><small>3843.</small> Sen henüz ölümüñi añlamaduñ, Ölenüñ hâlin görüp tañlamaduñ</p>
 <p><small>3844.</small> Âdem-iseñ gaflet-ile tolmagıl, Dünyada bir kuşdan alu olmagıl</p>
 <p><small>3845.</small> Konşılaruñ kamu öldi vü henüz, Sen yazuklar işlemekde yavlak uz</p>
 <p><small>3846.</small> Konşılar düni gözüñe gün gelür, Ayruguñ yası saña dügün gelür</p>
 <p><small>3847.</small> İçüñ aglar kişinüñ güldügine, Şâd olursın kimsenüñ öldügine</p>
 <p><small>3848.</small> Ölmedi kimse ki sen şâd olmaduñ, Dünya geçdi vü sen aylak almaduñ</p>
 <p><small>3849.</small> Ölüden yir karnı dolası degül, Ad-ıla Gülşehri ölesi degül</p>
 <p><small>3850.</small> Bunçalar dirile hôd bilinmedi, Ol ölüp dahı yavu kulunmadı</p>
<h3> SU&#8217;ÂL KERDEN-İ SÂYİL, EZ HÜDHÜD DER HİKMET </h3> 
 <p><small>3851.</small> Biri sordı kim bu cânlar bir midür, Cism-ile bu mü&#8217;min ol kâfir midür</p>
 <p><small>3852.</small> Yohsa tenden ilerü eyü yavuz, Bellü miydi anda bu egri ol uz</p>
 <p><small>3853.</small> Cân ezelde var mıdı yâ yok mıdı, Kamu cânlar bir midi yâ çok mıdı</p>
 <p><small>3854.</small> Anda cânlar kamusı rûşen midi, Her biri bir bâg u bir gülşen midi</p>
 <p><small>3855.</small> Yohsa ba&#8216;zı tîre midi iy &#8216;azîz, Kim teninde olmadı hergiz temîz</p>
 <p><small>3856.</small> Ten mi eyledi eyü cânı yavuz, Yâ ezelden mi yavuz cân degül uz</p>
 <p><small>3857.</small> Anda mı oldı yavuz kişi eyü, Yâ aña bunda mı irdi bu kayu,</p>
 <p><small>3858.</small> Hubs anda mı yapışur canlara, Yâ irer mi bunda cân su&#8216;bânlara</p>
 <p><small>3859.</small> Cehd-ile yavuzlık eylük ola mı, Yavuz er hergiz eyülik bula mı</p>
 <p><small>3860.</small> Bunça yıl kâfir olan soñra &#8216;aceb, Nite eyler dîn ü îmânı taleb</p>
 <p><small>3861.</small> Fâsık-iken bunçalar zühdi bulur, Zâhid-iken bunçalar fâsık olur</p>
 <p><small>3862.</small> Mü&#8217;min-iken bunçalar küfre uyar, Kâfir-iken bunçalar dîni duyar</p>
 <p><small>3863.</small> Neden olmışdur &#8216;aceb bu ihtilâf, Cânda bu mey dürdi vü ol bâde sâf</p>
 <p><small>3864.</small> Bir bize añladıvirgil bî-garaz, Kim bu cân cevher midi veya &#8216;araz</p>
<h3> CEVÂB DÂDEN-İ HÜDHÜD, ÂN SÂ&#8217;İL-RÂ BE-HİKMET </h3> 
 <p><small>3865.</small> Hüdhüd eydür kamu cânlar bir degül, Mü&#8217;min olan âdemî kâfir degül</p>
 <p><small>3866.</small> Cân ola yüz biñ melekden ulurak, Cân ola bir dîv devden alurak</p>
 <p><small>3867.</small> Cân ola kim yüz güherden yig ola, Cân ola kim bir rimâd u rîg ola</p>
 <p><small>3868.</small> Kim birinüñ yiri &#8216;illiyyîn ola, Birisinüñ mevzi&#8216;i siccîn ola</p>
 <p><small>3869.</small> Cân ola kim katına bir dem iren, Eyle diñlene kim uçmaga giren</p>
 <p><small>3870.</small> Cân ola kim sohbetinden âdemî, Elli biñ zahma saya bir merhemi</p>
 <p><small>3871.</small> Ay u günden rûşenırak cân ola, Kim dükeli derde ol dermân ola,</p>
 <p><small>3872.</small> Cân ola kim kîr u katrandan &#8216;azîm, Tîre vü târîkter ola delim</p>
 <p><small>3873.</small> Cânumuz kim cinsi fazlından gelür, Rûşen ü târîk aslından gelür</p>
 <p><small>3874.</small> Kim sa&#8216;îd-ise ezeldendür sa&#8216;îd, Kim degül-ise ezeldendür ba&#8216;îd</p>
 <p><small>3875.</small> Var sıfâtı lutf-ıla Hakkuñ &#8216;azîm, Var sıfâtı kahr-ıla dahı delim</p>
 <p><small>3876.</small> Cân kim ol lutfı sıfâtından gelür, &#8216;İzzet ü ikbâl ü bahşâyiş bulur</p>
 <p><small>3877.</small> Cân kim ol kahrı sıfâtından irer, Kendüzine hisset ü hizlân direr</p>
 <p><small>3878.</small> Ne du&#8216;â-y-ıla ki dili bilürüz, Tañrı&#8217;nuñ lutfı sıfâtın dilerüz</p>
 <p><small>3879.</small> Cânumuz cevher-durur &#8216;âlî &#8216;ayâr, Kim &#8216;arazlarda bekâ yok pâyidâr</p>
 <p><small>3880.</small> Cân ölümden soñra bâkî kalısar, Zîra cevher kanda fânî olısar</p>
 <p><small>3881.</small> Ten ki hem cevher-durur bâkî kala, Kendü a&#8216;yânında vü dâyim ola</p>
 <p><small>3882.</small> Şekl ü sûret kim &#8216;arazdur kalmaya, Câvidân bâkî vü cüz cân ölmeye</p>
 <p><small>3883.</small> Cevhere hergiz fenâ câyiz degül, Kim bekâ bulmakdan ol &#8216;âciz degül</p>
 <p><small>3884.</small> Çün bekâsı kendüzi-y-ile ola, Cevherüñ hergiz fenâ kanda bula</p>
 <p><small>3885.</small> Çün &#8216;araz ayrug-ıla bâkî-durur, Fâni olmak anuñ ahlâkı-durur</p>
 <p><small>3886.</small> Cevherinden hâlis olmış cân gerek, Küfri aslından komış îmân gerek</p>
 <p><small>3887.</small> Bir agaç kim acıdur cüllâb-ıla, Bisler-iseñ anı vü güllâb-ıla</p>
 <p><small>3888.</small> Niçeme kim bâg u gülzârı ola, Yine ol acı yimiş bârı ola</p>
 <p><small>3889.</small> Ol ki rahmânî-durur hôd kimseye, Var-ısa dahı anı göstermeye,</p>
 <p><small>3890.</small> Ol ki şeytânî-durur halkı göre, Yog-ısa dahı gün uzun lâf ura</p>
 <p><small>3891.</small> Câhilüñ sazın göriçek tañlañuz, &#8216;İlm-ile Gülşehrî sözin añlañuz</p>
 <p><small>3892.</small> Kândan arı çıkan altun hâs ola, Miss karıklu akça bî-ihlâs ola</p>
 <p><small>3893.</small> Ol agacuñ kim yimişi dîn-durur, Agu içinde dahı şîrîn-durur</p>
 <p><small>3894.</small> Kamu cândan yig Muhammed cânıdur, Kim dükeli cânlaruñ sultânıdur</p>
 <p><small>3895.</small> Andan az aşagarak i&#8216;zâz-ıla, Cân ulü&#8217;l-&#8216;azmüñ-durur yüz nâz-ıla</p>
 <p><small>3896.</small> Dahı andan aşagarakdur rüsül, Cânları vü hâkezâ isma&#8216; ve kul</p>
 <p><small>3897.</small> Enbiyâ cânıdur andan berürek, Evliyânuñ cânı dahı girürek</p>
 <p><small>3898.</small> Evliyâdan soñra &#8216;ârif cânınuñ, İ&#8216;tibârı ola vü sâmânınuñ</p>
 <p><small>3899.</small> Dahı andan aşagarak cân eyü, Zâhidüñdür şâdumân u bî-kayu</p>
 <p><small>3900.</small> Dahı andan soñra &#8216;âbid cânını, Mu&#8216;teber dutan bilür bürhânını</p>
 <p><small>3901.</small> Mü&#8217;minüñdür dahı soñra cân &#8216;azîz, Kalanında bulmaya kimse temîz</p>
 <p><small>3902.</small> Şol tokuz kavmuñ ki saydum cânların, Kıldılar pâk ü dürüst îmânların</p>
 <p><small>3903.</small> Kalanınuñ cânları aludadur, Zîra cismiyle bile pâlûdadur</p>
 <p><small>3904.</small> Lutf ilinden Mustafâ cânı gelür, Peyrevi Gülşehri&#8217;nüñ cânı olur</p>
<h3> FÎ-MAKÂMİ&#8217;L-ENBİYÂ, VE&#8217;L-EVLİYÂ </h3> 
 <p><small>3905.</small> Dokuzınçı gök Muhammed cenneti, Oldı kim Rıdvân ola hem-sohbeti</p>
 <p><small>3906.</small> Sekizinçi gök ulü&#8217;l-&#8216;azme behişt, Oldı yavlak hûb u key &#8216;âlî sirişt</p>
 <p><small>3907.</small> Hem yidinçi gökde buldılar rüsül, Cenneti vü çaldılar anda dühül</p>
 <p><small>3908.</small> Enbiyâ altınçı gökde buldılar, Cenneti vü anda menzil kıldılar</p>
 <p><small>3909.</small> Evliyâ beşinçi gökde gireler, Cennete vü hûrileri göreler</p>
 <p><small>3910.</small> &#8216;Ârifüñ dördinçi gökde cenneti, Varıçak anda bulalar rahmeti</p>
 <p><small>3911.</small> Zâhidüñ üçinçi gökde olısar, Cenneti vü kıldugını bulısar</p>
 <p><small>3912.</small> &#8216;Âbide ikinçi gökde düzile, Cennet ü müzdi yazukdan süzile</p>
 <p><small>3913.</small> Mü&#8217;minüñ evvel gök ola cenneti, Kim hakîm uş böyle söyler hikmeti</p>
 <p><small>3914.</small> &#8216;Arş u hâtem cenneti vü kalanı, İşbu kavmuñdur ki şerh itdüm anı</p>
 <p><small>3915.</small> Yâr-ıla Gülşehri çün şâd olısar, Cennet ü duzahdan âzâd olısar</p>
 <p><small>3916.</small> Kime hûr eyler refîk u kim perî, Nahnu min-huldin ve min nârin berî,</p>
 <p><small>3917.</small> Kime mûnis rûh ola vü kime râh, Lima&#8216;allâhi şûmu ve estirâh</p>
 <p><small>3918.</small> Ol ki duzahdur gök altında &#8216;ayân, Od u yil ü su vü toprakdur hemân</p>
 <p><small>3919.</small> Hem cemâd u nâmı vü hayvân-durur, Yidi tamu bu yidi erkân-durur</p>
 <p><small>3920.</small> Göge varan cân kavuşdı cennete, Yirde kalan cân sataşdı mihnete</p>
 <p><small>3921.</small> Çün riyâdan kılduñ ihlâsı temîz, Tâ&#8216;atuña garra olma iy &#8216;azîz</p>
 <p><small>3922.</small> Kim tekebbür çün &#8216;amel kasrın yıka, Dükeli tâ&#8216;atlaruñ hîçe çıka</p>
 <p><small>2923.</small> &#8216;Ucb tâ&#8216;atlar evin yavlak yıkar, Kim kamu tâ&#8216;atları hiçe çıkar</p>
 <p><small>3924.</small> Tâ&#8216;at-ıla uçmaga girmez kişi, Tañrı&#8217;nuñ fazlı oñarur bu işi</p>
 <p><small>3925.</small> Elli yıllık tâ&#8216;atuñ iy pârisâ, Olmaya bir günki ömrüñe bahâ</p>
 <p><small>3926.</small> Garrasın sen tâ&#8216;ata iy nâmdâr, Bir Kerîm&#8217;üñ fazlına ûmîdvâr</p>
 <p><small>3927.</small> Kibr ü &#8216;ucbu terk idüp maksûda ir, Bâyezîd&#8217;e Hak ta&#8216;âlâ gör ne dir</p>
<h3> DÂSTÂN-I SULTÂNÜ&#8217;L-&#8216;ÂRİFÎN, EBU YEZÎD EL-BİSTÂMÎ, RAHMETULLAHİ &#8216;ALEYH </h3> 
 <p><small>3928.</small> Bir gün anda kim hitâb olur ŝavâb, Bâyezîd&#8217;e Tañrı eyledi hitâb</p>
 <p><small>3929.</small> Kim senüñ hâlüñi halka âşikâr, Eyler isem kim kılalar sengsâr</p>
 <p><small>3930.</small> Seni fi&#8217;l-hâl odda köyündüreler, Tâ &#8216;atuñ şem&#8216;ini söyündüreler</p>
 <p><small>3931.</small> Halk senden cümle münkir olalar, Seni bir zerrâk u &#8216;âsî bileler</p>
 <p><small>3932.</small> Zühdüñi &#8216;âlemde zellet göreler, Dirilüben seni şardan süreler</p>
 <p><small>3933.</small> Ben bu elden seni halka çakıçak, Halk saña zellet göziyle bakıçak</p>
 <p><small>3934.</small> Sen ne çâre kılasın kendüzüñe, Çün bulut karşu dura ılduzuña</p>
 <p><small>3935.</small> Bâyezîd eydür İlâhâ sen beni, Çakar-ısañ ben dahı çakam seni</p>
 <p><small>3936.</small> Eyle çakam halka kim kalup taña, Kılmaya bir âdemî tâ&#8216;at saña</p>
 <p><small>3937.</small> Ne oruç duta kişi vü ne namâz, Kıla şahs u ne ola hacc u hicâz</p>
 <p><small>3938.</small> Tañrı eydür Bâyezîd&#8217;e kim beni, Ne diyüben çakasın kim ben Ganî</p>
 <p><small>3939.</small> Ben degül miyem semî&#8216; ü yâ basîr, Yâ ģakîm ü yâ &#8216;âlîm ü yâ habîr</p>
 <p><small>3940.</small> Ben degül miyem cihânı yaradan, Benden artuk kimse var mı döriden</p>
 <p><small>3941.</small> &#8216;Acz u &#8216;aybum var mıdur kim çakasın, Halka vü bir naks baña dakasın</p>
 <p><small>3942.</small> Bâyezîd eydür senüñ ihsânuñı, Eydem ü derd ehline dermânuñı</p>
 <p><small>3943.</small> &#8216;Afvuñı &#8216;âsîlere şerh eyleyem, Rahmet ü bahşâyışuñı söyleyem</p>
 <p><small>3944.</small> Ança lutfuñı kılam halka &#8216;ayân, Ol kadar fazluñdan eyleyem beyân</p>
 <p><small>3945.</small> Sen Kerîm&#8217;üñ ança birin söyleyem, Sen Rahîm in&#8216;âmını zikr eyleyem</p>
 <p><small>3946.</small> Rahmetüñi eyle halka yâd idem, Kim kamusın kaygudan âzâd idem</p>
 <p><small>3947.</small> Rahmuñı ança kılam halka &#8216;ayân, Magfiretden eyle eyleyem beyân</p>
 <p><small>3948.</small> Kim dükeli cennete duta ümîd, Olmayalar rahmetüñden nâ-ümîd</p>
 <p><small>3949.</small> Ne hisâbuñdan kimesne eymene, Ne &#8216;azâbuñ var-ıdugına inana</p>
 <p><small>3950.</small> Havf evinden çün recâya gideler, Dükeli, tâ&#8216;atların terk ideler</p>
 <p><small>3951.</small> Bize uçmak viriser Tañrı diyü, Yimeyeler tamu odından kayu</p>
 <p><small>3952.</small> Anı kim mahşerden eymenür ola, Âhiret günine inanur ola</p>
 <p><small>3953.</small> Ne terâzû korkıda vü ne sırât, Deve geçdi diye fî-semm&#8217;il-hiyât (7/40)</p>
 <p><small>3954.</small> Ol kerem kim sende var çün bileler, Müzdi yazukdan teberrâ kılalar</p>
 <p><small>3955.</small> Tâ&#8216;at-ıla tapmaya kimse seni, Çakayım seni ki çakasın beni</p>
 <p><small>3956.</small> Çakar-ısañ sen beni &#8216;isyân-ıla, Ben seni çakısaram ihsân-ıla</p>
 <p><small>3957.</small> Rahmet-ile yazuga bakışalum, Gel biribirümüzi çakışalum</p>
 <p><small>3958.</small> Ol ki hergiz müzd işe başlamadı, Rahmetüñden çok yazuk işlemedi</p>
 <p><small>3959.</small> Biz neyüz kim tâ&#8216;atumuz ne ola, Yâ saña lâyık &#8216;amel bizden gele</p>
 <p><small>3960.</small> Çün bizüm tâ&#8216;atumuza bakalar, Hayf ola kim bizi oda yakalar</p>
 <p><small>3961.</small> Bu cihânı bize viren râyigân, Ol cihânı hem vire ol Müste&#8216;ân</p>
 <p><small>3962.</small> Bundagı redd ü kabûlı n&#8217;idelüm, Fazluñı isteyü anda gidelüm</p>
 <p><small>3963.</small> Anda kim her bir kişi tâ&#8216;at kıla, Kendüzin bir zâhid ü &#8216;âbid bile</p>
 <p><small>3964.</small> Ola Gülşehrî vü her ehl-i derûn, Hazretüñde fî-salâtin dâyimûn</p>
<h3> SU&#8217;ÂL KERDEN-İ SÂYİL EZ, HÜDHÜD AHKÂM-I ŞERÎ&#8216;AT, VE TARÎKAT U HAKÎKAT </h3> 
 <p><small>3965.</small> Birisi eydür ki şer&#8216; ahvâlını, Şerh eyle vü tarîkat hâlını</p>
 <p><small>3966.</small> Kim bu iki yoldan azuk direvüz, Bes hakîkat menziline irevüz</p>
 <p><small>3967.</small> Çün kim ol üç yoluñ ehlin bilevüz, Hem yoluñ sa&#8216;bın u sehlin bilevüz</p>
 <p><small>3968.</small> Biribirinsüz ol üç yol ola mı, Yâ ol üçden taşra hîç yol ola mı</p>
 <p><small>3969.</small> Şer&#8216; hükmi götrile mi kişiden, Eyle di kim añlaya hûb işiden</p>
 <p><small>3970.</small> Er tarîkat yolına bî-şer&#8216; hîç, Gire mi kim olmaya ol işde pîç</p>
 <p><small>3971.</small> Şer&#8216;i koyan hîç rehber ola mı, İktidâya rehnümûn er ola mı</p>
 <p><small>3972.</small> Şer&#8216; hükminden birin sıyan kişi, Ola mı hergiz tarîk anuñ işi</p>
 <p><small>3973.</small> Mübtedî kimdür bize bildürivir, Kim nite işi vü yâ dili ne dir</p>
<h3> CEVÂB DÂDEN-İ HÜDHÜD, SÂYİL-RÂ </h3> 
 <p><small>3974.</small> Hüdhüd eydür şer&#8216; oldur kim kişi, Yaluñuz başarımaz her bir işi</p>
 <p><small>3975.</small> Şirket ü bey&#8216; ü mübâh u zer&#8216; olur, Bunlaruñ hükmin düzeden şer&#8216; olur</p>
 <p><small>3976.</small> Hem kısas u hadd u ta&#8216;lîk u talak, Şer&#8216; bildürdi vü îmân u &#8216;itâk</p>
 <p><small>3977.</small> Bî-terâzû satun alup satmagıl, Kendü mâluñı yabana atmagıl</p>
 <p><small>3978.</small> Bî-mihekk zinhâr altun almagıl, Ölçüsüz bugday veyâ un almagıl</p>
 <p><small>3979.</small> Bâzaruñ kâdıları bunlar-durur, Bilmeyen bunları magbûnlar-durur</p>
 <p><small>3980.</small> Hatt-ı bî-pergâr kaçan dartıla, Yâ agaç hergiz kesersüz kertile</p>
 <p><small>3981.</small> Bî-tarîkat şer&#8216;e olalar refîk, İlla bî-şer&#8216; olmaya hergiz tarîk</p>
 <p><small>3982.</small> Bî-hakîkat bunlar işden kalmaya, İlla bunlarsuz hakîkat olmaya</p>
 <p><small>3983.</small> Degme şer&#8216;üñ şâri&#8216;i lâbüd olur, Kim yolın Tañrı&#8217;dan ögrenüp bilür</p>
 <p><small>3984.</small> Hâlık aña mu&#8216;cize teslîm ider, &#8216;İlmini Rûhu&#8217;l-Kudüs ta&#8216;lîm ider</p>
 <p><small>3985.</small> Kamu halk aña mutî&#8216; olur kim ol, Gösterür ol halka dâyim togru yol</p>
 <p><small>3986.</small> Alurak dîni götüre aradan, Yigirek dîni oldur durıdan</p>
 <p><small>3987.</small> Tañrı&#8217;dan hükm-ile işleye işi, Mu&#8216;cizeyle gevher eyleye taşı</p>
 <p><small>3988.</small> Hark-ı &#8216;âdet anuñ elinden çıkar, &#8216;Unsur aslın mu&#8216;cizâtıyla yıkar</p>
 <p><small>3989.</small> Kim &#8216;asâyı ejdehâ eyler biri, Taş parasını deve eyler biri</p>
 <p><small>3990.</small> Biri ayı barmagı-y-ıla yarar, Biri oda girüben reyhân direr</p>
 <p><small>3991.</small> &#8216;Ankebût oldı evinde perdedâr, Söyler aña hôş dil-ile sûsmâr</p>
 <p><small>3992.</small> Her biri bir şer&#8216; ilerü getürür, Ol geçer ü biri girü getürür</p>
 <p><small>3993.</small> Kamusından yig şerî&#8216;at soñ gele, Kim Müsülmânlık gibi key öñ gele</p>
 <p><small>3994.</small> Ol Muhammed&#8217;dür ki yigrek dîn kodı, Hûb esâs u dil-firîb âyin kodı</p>
 <p><small>3995.</small> Dükeli dînlere bî-şek şâh ola, Dîn kim inne&#8217;d-dîne &#8216;indallah ola (3/19)</p>
 <p><small>3996.</small> Şer&#8216; eger olmaz-ısa imkân ola, Kim cihân başdan başa vîrân ola</p>
 <p><small>3997.</small> &#8216;Âlemi zulmıyla zâlim toldura, Yigregi halkuñ alusın öldüre</p>
 <p><small>3998.</small> Çün ki mâni&#8216; olmaya kim hey deye, Ehremenler âdemîleri yeye</p>
 <p><small>3999.</small> Enbiyânuñ yigregidür Mustafâ, Hüccet ü bürhân buña eyler vefâ</p>
 <p><small>4000.</small> Zîra yigligi Muhammed bî-gümân, Kavl u fi&#8216;liyle kılur dîni &#8216;ayân</p>
 <p><small>4001.</small> Kavl ü fi&#8216;li yig olan yigrek ola, Kim dükeli leşkere ol beg ola</p>
 <p><small>4002.</small> Sen şerî&#8216;atda sen ü ben ben olam, Sen tarîkatda ben ü ben sen olam</p>
 <p><small>4003.</small> Çün hakîkatda belüre pâygâh, Biz olavuz mahv u kala pâdişâh</p>
 <p><small>4004.</small> Sen şerî&#8216;atda iki yüzden zekât, Viresin biş akça bulmaga necât</p>
 <p><small>4005.</small> Ben tarîkatda virem bişden yidi, Ol esâsı gösteren şöyle didi</p>
 <p><small>4006.</small> İkisi şükrâne kim ol baş içün, Bu güne kala vü terk olmaya dün</p>
 <p><small>4007.</small> Çün hakîkatda yok ola mâ-u-men, Mâl viren ol yolda ola râh-zen</p>
 <p><small>4008.</small> Şer&#8216; içinde baş hemîşe baş-durur, Baş tarîkatda ayakda hôş-durur</p>
 <p><small>4009.</small> Ne hakîkatda ayak sıgar ne baş, Ne göz işe gelür anda vü ne kaş</p>
 <p><small>4010.</small> Şer&#8216; içinde kanlusın şahs öldürür, Kor tarîkatda vü Tañrı&#8217;dan görür</p>
 <p><small>4011.</small> Çün hakîkat anı hâkim kılmadı, Öldüren ü öleni hôd bilmedi</p>
 <p><small>4012.</small> Bes hakîkat bir deñizdür bî-kerân, Şer&#8216; keştî vü tarîkat bâdbân</p>
 <p><small>4013.</small> Ol deñizde gark olanda fâyide, Degmeye kimseye dine mâyide</p>
 <p><small>4014.</small> &#8216;Işkı olan kişi dürr-i hâs-ıla, Sohbet eylemeye cüz gavvâs-ıla</p>
 <p><small>4015.</small> Şer&#8216; ehli hôd gemiden çıkmaya, Deñize düşüp tılısmın yıkmaya</p>
 <p><small>4016.</small> Gevheri deñiz dibinden yüzici, Çıkara vü dükkânını düzici</p>
 <p><small>4017.</small> Gemide dükkân kura vü dür sata, Dîn yolından taşları taşra ata</p>
 <p><small>4018.</small> Enbiyâ yüzici gibi dürleri, Dîn deñizinden çıkardılar arı</p>
 <p><small>4019.</small> Şer&#8216; şehrinde dükânlar kurdılar, Ev basanları cihândan sürdiler</p>
 <p><small>4020.</small> İsteyene inçüleri satdılar, Dünyayı dînleri-y-ile dutdılar</p>
 <p><small>4021.</small> Da&#8216;vet-i âm enbiyâ eylediler, Kim bu halkı dîn ile toyladılar</p>
 <p><small>4022.</small> Enbiyâ dükkânlarında evliyâ, Da&#8216;vet-i hâs eylediler bî-riyâ</p>
 <p><small>4023.</small> Her biri birkaç mürîdi dirdiler, Tañrı vü peygâmbere irürdiler</p>
 <p><small>4024.</small> Kendülerden dîn komadılar dakı, Enbiyâ dîninde buldılar Hak&#8217;ı</p>
 <p><small>4025.</small> Dîne da&#8216;vet eyleyendür enbiyâ, Dînde irşâd eyleyendür evliyâ</p>
 <p><small>4026.</small> Kâfiri mü&#8217;min kılan anlar-durur, Mü&#8217;mini &#8216;ârif kılan bunlar-durur</p>
 <p><small>4027.</small> Kimse ol şarda ki devri durmadı, Mustafâ&#8217;dan yig dükânın kurmadı</p>
 <p><small>4028.</small> Halk horşîdi vü yâ mâhı sever, İlla Gülşehrî kim ol şâhı sever, FASL</p>
 <p><small>4029.</small> Yüzemez-iseñ gemiden çıkmagıl, Su-y-ıla toprak evini yıkmagıl</p>
 <p><small>4030.</small> Kamu halka dörd esâs eylediler, Dördinüñ dahı yolın söylediler</p>
 <p><small>4031.</small> Birisi gemidedür kim şer&#8216;-ile, Asla ire &#8216;âkıbet ol fer&#8216; ile</p>
 <p><small>4032.</small> Eyü yavuzdan katında fark ola, İlla gemiden çıkıçak gark ola</p>
 <p><small>4033.</small> Tâ&#8216;atın kıla vü orucın duta, Yiye vü içe vü ala vü sata</p>
 <p><small>4034.</small> Eke vü biçe vü mersûmın vire, Lâzım olmaya ki sultânı göre</p>
 <p><small>4035.</small> Virdügi yâ onda vü yâ beşdedür, Kim ra&#8216;iyyet kamusı bu işdedür</p>
 <p><small>4036.</small> Birine gavvâs künyet urdılar, Zîra dür çıkardugını gördiler</p>
 <p><small>4037.</small> Geh gemide gâh deñizde ola, Ârif işi dünyada yâ ne ola</p>
 <p><small>4038.</small> Çünki sultân-ıla sâhibsır-durur, Deñiz-ile gemi aña bir-durur</p>
 <p><small>4039.</small> Yöresinden gitme kim dürler vire, Saña vü key inçülere irüre</p>
 <p><small>4040.</small> Pâdişâha ol vezîr olmış-durur, Husrev andan nâ-güzîr olmış-durur</p>
 <p><small>4041.</small> Degme bir işde ki ahvâli ola, Anuñ eli pâdişâh eli ola</p>
 <p><small>4042.</small> Çün ola girmekde vü çıkmakda uz, Geh şaha püşt eyleye vü geh yavuz</p>
 <p><small>4043.</small> İşlerin çün ol bitüre sultanuñ, Püşti dahı kamusı yüzdür anuñ</p>
 <p><small>4044.</small> Biri ol-durur ki gark olmış-durur, Deñiz içine düşüp ölmiş-durur</p>
 <p><small>4045.</small> Kimse-y-ile yokdur anuñ hîç işi, Zîra ne iş başara ölmiş kişi</p>
 <p><small>4046.</small> Gark gayra iltifât eyleye mi, Yâ ölen hîç kimseye söyleye mi</p>
 <p><small>4047.</small> Gark çün virmeye kendüden haber, Ayruga kaçan vire dürr ü güher</p>
 <p><small>4048.</small> Çünki meczûb oldı vü buldı fenâ, Kalmadı sençileyin cân u tene</p>
 <p><small>4049.</small> Şol kula beñzer ki ol her gün dura, Tapuda vü kendüden yavu-vara</p>
 <p><small>4050.</small> Şâh huzûrında başın kaşımaya, Dişleri gülmekde hîç ışımaya</p>
 <p><small>4051.</small> Pâdişâhuñ heybetini çün göre, Tapusında bir ölü gibi dura</p>
 <p><small>4052.</small> Şeh katında kimseye söylemeye, Bî-edeblik tapuda eylemeye</p>
 <p><small>4053.</small> Birisinüñ diri gark oldı adı, Kim bilişden bilmedi hergiz yadı</p>
 <p><small>4054.</small> Kim anuñ yöresine varur-ısa, Yâ katında bir nefes turur-ısa</p>
 <p><small>4055.</small> Kendüzin andan kaçan fark eyleye, Yapışup anı dahı gark eyleye</p>
 <p><small>4056.</small> Varma zinhâr ol kişinüñ katına, Kim düziser seni kendü yatına</p>
 <p><small>4057.</small> Diri gark oldur ki bid&#8216;at artura, Dîn esâsınuñ hilâfın resm ura</p>
 <p><small>4058.</small> Geze gümrâhlıg-ıla her yazıda, Kim Müsülmânları yoldan azıda</p>
 <p><small>4059.</small> Kim diler-ise kim inçüler dire, Yâ güher bula vü lü&#8217;lü&#8217;ler dire</p>
 <p><small>4060.</small> &#8216;Ârif-ile hem-nişîn olmak gerek, Bu deñizüñ dürlerin dirmek gerek</p>
 <p><small>4061.</small> Gemide iseñ şerî&#8216;atda tamâm, Olmaguñ gerek ki olasın imâm</p>
 <p><small>4062.</small> Yüziçi-y-iseñ güherlerüñ kanı, Yâ dahı ögrenmedüñ mi ol feni</p>
 <p><small>4063.</small> Gark-ısañ bes bu kamu gavgâ nedür, Ölüde bu dükelü sevdâ nedür</p>
 <p><small>4064.</small> Diri gark-ısañ suya taldurasın, Katuña geleni vü öldüresin</p>
 <p><small>4065.</small> Şer&#8216;e kâbil ola kim makbûl-ısa, Mübtedi&#8216;lere uya kim gûl-ısa</p>
 <p><small>4066.</small> Mübtedi&#8216;lerüñ sözin işitmegil, Mustafâ cem&#8216;iyyetinden gitmegil</p>
 <p><small>4067.</small> Ol gün irişe cezâ&#8217;ü&#8217;l-muhsinîn (5/85,39/34), Kim düşe od fî-kulûbi&#8217;l-mücrimîn (15/12,26/200)</p>
 <p><small>4068.</small> İlte bir bir halkı bî-seyr ü sükûn, Dünyadan innâ ileyhi râci&#8216;ûn (2/156)</p>
 <p><small>4069.</small> Olur-ısañ kim vehüm yestebşirûn (9/124), Bilesin eflem tekûnû ta&#8216;kilûn (36/62)</p>
 <p><small>4070.</small> Ölümüñden soñra kıl hâsıl hayât, Ol ölenden olma kim men-mâte fât</p>
 <p><small>4071.</small> Kendüzüñi ko kim iresin aña, Kim müdâm ansuz bekâ yokdur saña</p>
 <p><small>4072.</small> Meclisinde hüdhüdüñ ol gün ki &#8216;akl, Eyledi her nükteyi iş böyle nakl</p>
 <p><small>4073.</small> Anuñ esrârı şekerden datlurak, Söyledi Gülşehri hem kuvvatlurak</p>
 <p><small>4074.</small> Kim yol ehli menzilinden kalmaya, Sora hem anı ki kendü bilmeye</p>
 <p><small>4075.</small> Bu çemen kim şer&#8216; bostânı-durur, Yol sorıçı şeyh destânı-durur</p>
<h3> DÂSİTÂN-I ŞEYH-İ RÂH-PURS </h3> 
 <p><small>4076.</small> Bir hikâyet ögrediserüz size, Ögreniçegin du&#8216;â kıluñ bize</p>
 <p><small>4077.</small> Çün Muhammed yolını başarasız, Lâcerem hak menziline iresiz</p>
 <p><small>4078.</small> Yolda yüz ġūl-ı beyâbân var-durur, Ġûla kaçan uya her kim er-durur</p>
 <p><small>4079.</small> Togru yolı koyup egri yollara, Girme kim sataşmayasın gûllara</p>
 <p><small>4080.</small> Togru yolda mâluñ ilten yok-durur, Egri yollarda harâmî çok-durur</p>
 <p><small>4081.</small> Bir mesel eydem eger añlar-ısañ, Ol misâli işidüp tañlar-ısañ</p>
 <p><small>4082.</small> Var-ıdı şardan buçuk ferseng yol, Bir köy ü bir şeyh anda &#8216;ilmi bol</p>
 <p><small>4083.</small> Tañla iş işlemege gelür-idi, Şehre vü bir işkinek bulur-ıdı</p>
 <p><small>4084.</small> Ol gün ol işi tamâm eyler-idi, Gice girü köy dapa gider-idi</p>
 <p><small>4085.</small> Niçe kim şar &#8216;azmini kılur-ıdı, Şar yolın sorup şara gelür-idi</p>
 <p><small>4086.</small> Girü çün köy &#8216;azmini ider-idi, Köy yolın sorup köye gideridi</p>
 <p><small>4087.</small> Şar yolını köylüden sorar-ıdı, Tañlaçak andan şara irer-idi</p>
 <p><small>4088.</small> Köy yolını şarludan sorup gice, Girü köye gider-idi ol hoca</p>
 <p><small>4089.</small> Elli yıl köyden şara geldi girü, Gitdi şardan köy dapa düşe duru</p>
 <p><small>4090.</small> Ol buçuk ferseng yolda ol velî, Sormadın bir gün yorımadı yolı</p>
 <p><small>4091.</small> Şar yolına sormadın &#8216;azm itmedi, Köy yolına sormadın hem gitmedi</p>
 <p><small>4092.</small> Eytdiler çün yolı bilürsin neye, &#8216;Azm idersin yol sorup şardan köye</p>
 <p><small>4093.</small> Şar yolın dahı biregü kim bile, Şehre köyden yol sorup niçün gele</p>
 <p><small>4094.</small> Bilmeseñ yolı revâ-durur taleb, Yolı bilüp sorduguñ yavlak &#8216;aceb</p>
 <p><small>4095.</small> Elli yılda şar yolın çün bilmedüñ, Sormadın köyi, yol &#8216;azmin kılmaduñ</p>
 <p><small>4096.</small> Tañrı yolın nite bilmiş olasın, Yâ nite &#8216;azmini kılmış olasın</p>
 <p><small>4097.</small> Şeyh eydür köy yolını bilürem, Şehre dahı yolı bilüp gelürem</p>
 <p><small>4098.</small> İlla yola sormadın çün gelmeyem, Kendüzümden yol yörimiş olmayam</p>
 <p><small>4099.</small> Yolı soran âdemî âgeh-durur, Kendüzinden yöriyen gümreh-durur</p>
 <p><small>4100.</small> Ben kim elli yılda bir gün iy &#8216;azîz, Ol nazardan kim baña oldı temîz</p>
 <p><small>4101.</small> Köy yolına sormadın hîç gitmedüm, Şar yolına sormadın &#8216;azm itmedüm</p>
 <p><small>4102.</small> Hak yolına sormadın nite varam, Yâ gemisüz deñize niçe girem</p>
 <p><small>4103.</small> Sordugum yolda gümânum kalmaya, Sormadugum ol kim ol yol olmaya</p>
 <p><small>4104.</small> Sormadugum yol işüme gelmeye, Kimsene bilmedügi yol olmaya</p>
 <p><small>4105.</small> Degme yaña sad hezârân yol ola, Sormadın nite gireyim ben yola</p>
 <p><small>4106.</small> Kiçi yoldan âdemî âzâd olur, Ulu yoldan âdemî er zâd olur</p>
 <p><small>4107.</small> Kiçi yollardan şara çün gelesin, Ulu yolda nite girü kalasın</p>
 <p><small>4108.</small> Degme şarda yüz kiçiçük yol ola, Ulu yol oldur ki her kişi bile</p>
 <p><small>4109.</small> Kiçi yol ulu yoluñ fer&#8216;i-durur, Ulu yol peygamberüñ şer&#8216;i-durur</p>
 <p><small>4110.</small> Degme bir kiçi yola aldanmagıl, Ulu yoldan taşra yol var sanmagıl</p>
 <p><small>4111.</small> Ulu yol şahsı ulu şehre yider, Kiçi yol taglar arasına gider</p>
 <p><small>4112.</small> Ulu yoldan kamusı şehre vara, Kiçi yoldan biñde birisi ire</p>
 <p><small>4113.</small> Kamu &#8216;âlem bildügi yolı koma, Kimsene bilmedügini yol dime</p>
 <p><small>4114.</small> Togru yol İslâm u îmâna gider, Egri yol ġūl-ı beyâbâna gider</p>
 <p><small>4115.</small> Susayıçak yüz fiġân ider-iseñ, Dicle&#8217;yi koyup taga gider-iseñ</p>
 <p><small>4116.</small> Tagda su yâ ola yâhûd olmaya, İlla hergiz Dicle susuz kalmaya</p>
 <p><small>4117.</small> Sen Muhammed yolını dutgıl kim ol, Eylemişdür Hakk&#8217;a degin togru yol</p>
 <p><small>4118.</small> &#8216;Âlim olan Tañrı sözin söyleye, Yâ nebî ahbârını şerh eyleye</p>
 <p><small>4119.</small> Yâ binâyı sözde hikmetde koya, Yâ meşâyıhdan işitdügin diye</p>
 <p><small>4120.</small> Câhilüñ kim kendüzindendür sözi, Kendü gibi ne dadı var ne duzı</p>
 <p><small>4121.</small> Ne-durur câhil ki sözi ne ola, Ne dadı vardur ki ne duzı ola</p>
 <p><small>4122.</small> Degme bir câhil sözin işitmegil, Degme bir hôd-rev peyinçe gitmegil</p>
 <p><small>4123.</small> Şimdi halk ebleh-perest oldı kamu, Halk-ıçun sen ebleh olma iy &#8216;amû</p>
 <p><small>4124.</small> Çün mihek yokdur elüñde bilmege, Kalbı sâfîden tasarruf kılmaga</p>
 <p><small>4125.</small> İşde Peygâmber mihekler eyledi, Kalb-ıla sâfî sıfâtın söyledi</p>
 <p><small>4126.</small> Her kim altunam dir-ise kınañuz, Ol miheklerde &#8216;ayârın sınañuz</p>
 <p><small>4127.</small> Ol mihekde kem &#8216;ayârısa görüñ, Göge uçar-ısa ok-ıla uruñ</p>
 <p><small>4128.</small> Bunça sehmü&#8217;l-gayb rahmânî-durur, Bunça sehmü&#8217;l-gayb şeytânî-durur</p>
 <p><small>4129.</small> Kimseden işitmedin durıçagın, Kendü gözüñüz-ile göriçegin</p>
 <p><small>4130.</small> Anı kim şer&#8216;a muvâfıkdur soruñ, Anı sehmü&#8217;l-gayb-ı rahmânî görüñ</p>
 <p><small>4131.</small> Şer&#8216;-ile degül-ise terkin kıluñ, Anı sehmü&#8217;l-gayb-ı şeytânî bilüñ</p>
 <p><small>4132.</small> Ol ki rahmânî-durur hôd kimseye, Var-ısa dahı anı göstermeye</p>
 <p><small>4133.</small> Ol ki şeytânî-durur halkı göre, Yog-ısa dahı gün uzun lâf ura</p>
 <p><small>4134.</small> Câhil oldur kim kerâmâtın sata, &#8216;Âlim ol kim sırrını penhân duta</p>
 <p><small>4135.</small> N&#8217;ide &#8216;âlim &#8216;ilm okını atmadın, &#8216;İlmi yok n&#8217;itsün kerâmet satmadın</p>
 <p><small>4136.</small> Câhilüñ sâzın göriçek tañlañuz, &#8216;İlm-ile Gülşehri sözin añlañuz</p>
 <p><small>4137.</small> Zerk-ıla niçe yazuga girelüm, Sıdk-ıla maksûdumuza irelüm</p>
<h3> SU&#8217;ÂL KERDEN-İ SAYİL EZ, HÜDHÜD EZ MUSÂFET-İ RÂH </h3> 
 <p><small>4138.</small> Biri eydür hüdhüde kim iy ulu, Sorar olur-ısa senden bir delü</p>
 <p><small>4139.</small> Olmaya kim nâm içinde neng ola, Kim bu yolumuz niçe ferseng ola</p>
 <p><small>4140.</small> Hîç pâyânı ola mı bu yoluñ, Yâ kenârı görine mi bu gölüñ</p>
 <p><small>4141.</small> Çün dahı şimdi giriserüz yola, Sen dahı şimdi varursın menzile</p>
 <p><small>4142.</small> Çün kırañın görimezüz bu gölüñ, Menzili ola mı pâyânsuz yoluñ</p>
<h3> CEVÂB DÂDEN-İ HÜDHÜD </h3> 
 <p><small>4143.</small> Hüdhüd eydür kimse bu yolda girü, Gelmedi kim eyde ne var ilerü</p>
 <p><small>4144.</small> İlla ben bildügümi şerh ideyim, Bilmedügüm aradan tarh ideyim</p>
 <p><small>4145.</small> Yidi vâdî var bu yolda bî-kerân, Menzili ırak u yolı bî-nişân</p>
 <p><small>4146.</small> Çün taleb vâdisin er ilkin geçer, &#8216;Işk vâdisinde kuş gibi uçar</p>
 <p><small>4147.</small> Ma&#8216;rifet vâdisine andan irer, Pes varur tevhîd vâdîsin sürer</p>
 <p><small>4148.</small> Çün kim istingâ yöresinden gider, Külli hayret vâdisine &#8216;azm ider</p>
 <p><small>4149.</small> Çün irer bî-hôdlıguñ vâdisine, İrişür fakr u fenâ yazısına</p>
 <p><small>4150.</small> Çün fenâ vâdîsine irişür er, Dahı ne hayr añlanur aña ne şer</p>
 <p><small>4151.</small> Yüz kişi bu yola vardı gül gibi, Kim birisi irmedi bülbül gibi</p>
 <p><small>4152.</small> Bunda bir Rüstem gerek ki Zâl ola, Bir Nerîmân kim yüzi pâmâl ola</p>
 <p><small>4153.</small> Zâl&#8217;ı bu zilzâl bî-zûr eyleye, Rüstem&#8217;i bu mâra bir mûr eyleye</p>
 <p><small>4154.</small> Tûs bu taglar yolın kaçan geçe, Sâm bu bezmüñ içinde semm içe</p>
 <p><small>4155.</small> Yüz biñ er bu yolda cân virdi henûz, Bilmedi biri ki nedür bu rumûz</p>
 <p><small>4156.</small> Yüz revende bu yola girmiş ola, Kim birisi menzile irmiş ola</p>
 <p><small>4157.</small> Kime kimi sorduk aña didiler, Yol min-allâhi ila&#8217;llâh didiler</p>
 <p><small>4158.</small> Biz yola bî-şübhet ü şeyn irmişüz, Kim mine&#8217;l-&#8216;ilmi ile&#8217;l-&#8216;ayn irmişüz</p>
 <p><small>4159.</small> Bir deñiz kim sâhili peydâ degül, Turfa yol kim menzili peydâ degül</p>
 <p><small>4160.</small> Sâdık oluñ yoluñuzdan dönmeñüz, Degme şâha karga gibi konmañuz</p>
 <p><small>4161.</small> Her ki rehrev ola yâ rehber ola, Yolda olsa yig ki yolından kala</p>
 <p><small>4162.</small> Hurrem ol kim, düni günden bilmeye, Yolda ola vü yolından kalmaya</p>
 <p><small>4163.</small> Bu dükeli va&#8216;zı çün hüdhüd didi, Ol gün ol yolda vü bu resmi kodı</p>
 <p><small>4164.</small> Her birinüñ hâlini kıldı &#8216;ayân, Degmesinüñ yolın eyledi beyân</p>
 <p><small>4165.</small> İndi minberden dahı girdi yola, Tâ hôd anuñ-ıla kim gidebile</p>
 <p><small>4166.</small> Ol ki yolda menzilinden kalmaya, Yoldaşı Gülşehri&#8217;den yig olmaya</p>
 <p><small>4167.</small> Kendüzin terk itmeyinçe âdemî, Kaçan ola pâdişâhuñ mahremi</p>
 <p><small>4168.</small> Diler-iseñ kim bu yolı varasın, Kendüzüñ terk it kim aña iresin</p>
 <p><small>4169.</small> Bu güneş kim bu gögüñ ılduzıdur, Kelebekler-ile şem&#8216;üñ sûzıdur</p>
<h3> DÂSİTÂN-I ŞEM&#8216; Ü PERVÂNEGÂN </h3> 
 <p><small>4170.</small> Söze bismillâh-ıla âgâz idüñ, Dâsitânı hikmet-ile sâz idüñ</p>
 <p><small>4171.</small> Kim yakîn ola size kim bî-gümân, Bî-nişândan kimse virmeye nişân</p>
 <p><small>4172.</small> Kelebekler bir gice mumdan haber, İşidürler bir kişiden mu&#8216;teber</p>
 <p><small>4173.</small> Kim sizüñ bir şâhidüñüz var-durur, Güneş ü aydan dahı enver-durur</p>
 <p><small>4174.</small> Altun agaç yimişi gevher bigi, Mahfilüñ şâhı vü meclisler begi</p>
 <p><small>4175.</small> Gevdesi gümiş-durur köyner ucı, Bezm bostânında bir nâr agacı</p>
 <p><small>4176.</small> Köyneyiçek hâtırı hurrem-durur, Çün köyinmedi nasîbi gam-durur</p>
 <p><small>4177.</small> Kendüzini yiyiçegin dirilür, Kendüzin yimeyiçek derhâl ölür</p>
 <p><small>4178.</small> Gündüzin yarasa gibi gizlenür, Gice güneş gibi rûşen görinür</p>
 <p><small>4179.</small> Başın aldukça uludur sâz-ıla, Dirilür başın kesiçek kâz-ıla</p>
 <p><small>4180.</small> Gice akdur gündüzin kara-durur, Kendü kendü ölümin göre-durur</p>
 <p><small>4181.</small> Yüzi cennet yalıñı dûzah gibi, Gözlerinden yaş akar ırmah gibi</p>
 <p><small>4182.</small> Gice ansuz nesneyi görmez kişi, İrteye degin köyinmekdür işi</p>
 <p><small>4183.</small> Meclis uçmak anda ol hûrî-durur, Bezmi gögdür ay anuñ nûrı-durur</p>
 <p><small>4184.</small> Kelebekler cümle şûra düşdiler, Dükeli bir va&#8216;degâha üşdiler</p>
 <p><small>4185.</small> Kim bize ol şâhidümüzden haber, Kim getüre katumuza mu&#8216;teber</p>
 <p><small>4186.</small> Bir kelebek aradan eydür beni, Viribiñ aña ki bilürem anı</p>
 <p><small>4187.</small> Eytdiler var kim bu iş senden gele, Girü döniçek haber getür bile</p>
 <p><small>4188.</small> Kim nişânına göre dürişevüz, Ola kim ol şâhide irişevüz</p>
 <p><small>4189.</small> Ol kelebek vardı mumı görmege, Girü gelüben nişânın virmege</p>
 <p><small>4190.</small> Kendüzin yalıñına urdı revân, Kim meger kim ala andan bir nişân</p>
 <p><small>4191.</small> Bir kanadıyla bir ayagı tamâm, Kapkara köynidi anuñ vesselâm</p>
 <p><small>4192.</small> Girü yârânlar katına geldi uş, Ol nigâruñ bir nişânın virdi hoş</p>
 <p><small>4193.</small> Vardum anı kuçmaga nûrı benüm, Kanadumı yakdı karardı tenüm</p>
 <p><small>4194.</small> Anı ırakdan meger göre kişi, Yohsa yakından yavuz ola işi</p>
 <p><small>4195.</small> Kimse benden yakınırak varmadı, Aña vü bunça nişânın virmedi</p>
 <p><small>4196.</small> Bir kanad-ıla bir ayak virmişem, Andan anuñ hazretine irmişem</p>
 <p><small>4197.</small> Eyle kim ben irdüm ol sîmîn-tene, Mümkin olmaya kim ire kimsene</p>
 <p><small>4198.</small> Hânümândan beni kıldı âvara, Kendü ak illâ nişânları kara</p>
 <p><small>4199.</small> Köynük ayag-ıla köynük kanadı, Gösterüben uş nişânları didi</p>
 <p><small>4200.</small> Eytdiler biz bu nişândan almazuz, Tîreden rûşen nişânın bulmazuz</p>
 <p><small>4201.</small> Kimse inçü diyü kayır dire mi, Yâ kesek yüzinde gevher göre mi</p>
 <p><small>4202.</small> Gül kokusını dikenden ala mı, Buluda bakup güneşi bile mi</p>
 <p><small>4203.</small> Gülsitânlarun nişânı gül-durur, Bûsitânuñ mutribi bülbül-durur</p>
 <p><small>4204.</small> Bir nişân vir kim anı tañlayavuz, Nûrı tütünden niçe añlayavuz</p>
 <p><small>4205.</small> Kibr-ile irdüñ meger kim sen aña, Kim nişânı degmedi bellü saña</p>
 <p><small>4206.</small> Kendü cânuñ terkini kılımaduñ, Anuñ-ıçun bir haber bilimedüñ</p>
 <p><small>4207.</small> Yohsa her kim kendünüñ terkin ura, Eyle kim gerek nişânın ol vire</p>
 <p><small>4208.</small> Bir kelebek dahı eydür ben anı, Key bilürem ol dahı bilür beni</p>
 <p><small>4209.</small> Yıllar anuñ hizmetin kılmışvanın, Tapusında giceler olmışvanın</p>
 <p><small>4210.</small> Varayım anuñ yüzini göreyim, Size bir gerçek haber getüreyim</p>
 <p><small>4211.</small> Vardı mumuñ yalıñına düşdi hôş, Kıpkızıl od oldı vü key bişdi hôş</p>
 <p><small>4212.</small> Kendüyi çün muma ma&#8216;lûm eyledi, Kelebeklik sûretin mum eyledi</p>
 <p><small>4213.</small> Mum olup çün kendü dahı kalmadı, Kelebekler kaygusında olmadı</p>
 <p><small>4214.</small> Çün mum oldı nite bunlara vara, Girü kendüden haber kendü vire</p>
 <p><small>4215.</small> Kelebeg-iken diler-idi kim ol, İlede mumdan haber bunlara bol</p>
 <p><small>4216.</small> Çün mum oldı bunlara meyl itmedi, Şu&#8216;lesinden ol mumuñ hîç gitmedi</p>
 <p><small>4217.</small> Kimse ayruguñ nişânın getüre, Kendü ol olsa nişânın kim vire</p>
 <p><small>4218.</small> Kelebek mumdan haber virmek revâ, Mum girü mumdan haber virmek hatâ</p>
 <p><small>4219.</small> Kelebek ben mumı isterem diye, Mûm olıncak dahı neyi isteye</p>
 <p><small>4220.</small> Ol kelebekden ki mum oldı meger, Girü bir ayruk kişi vire haber</p>
 <p><small>4221.</small> Bes birez iren nişân alımadı, Külli iren hôd girü gelimedi</p>
 <p><small>4222.</small> Kul kaçan sultân-ıla birlik kıla, Kulı köydür kim kamu sultân kala</p>
 <p><small>4223.</small> Bir avuç sirkeyi yüz yük şekkere, Saç ki sirke mahv ola şekker tura</p>
 <p><small>4224.</small> Sirke çün yüz yük şekerde mahv ola, Kimse ayruk sirkeyi kanda bula</p>
 <p><small>4225.</small> Kul dahı Hak&#8217;da şol elden mahv olur, Kim gidicek kul dükeli Hak kalur</p>
 <p><small>4226.</small> Senüñ-ile derdüñe yokdur devâ, Ol kala çün kim sen olasın fenâ</p>
 <p><small>4227.</small> Aña az iren virimeye nişân, Eyle kim añlana ol cân u cihân</p>
 <p><small>4228.</small> Külli ol olan girü kaçan gele, Kim kişi anuñ nişânını bile</p>
 <p><small>4229.</small> Her birinüñ var yakınında gümân, Anuñ-ıçun rûşen olmaz bu nişân</p>
 <p><small>4230.</small> Şem&#8216; Hak&#8217;dur kelebek sensin anı, Bulmayasın komayınça sen seni</p>
 <p><small>4231.</small> Kendüzin terk ide Gülşehrî meger, Kim bula ol istedüginden haber</p>
 <p><small>4232.</small> Kim ene Hû-y-ıla kaçan bir ola, Sen ene yi gidericek Hû kala, FASL</p>
 <p><small>4233.</small> Sen bir agaçsın muvassal olmaduk, Tagda bitmiş bûsitâna gelmedük</p>
 <p><small>4234.</small> Anuñ-ıçun yimişüñ acı-durur, Kim daluñ tag armud agacı-durur</p>
 <p><small>4235.</small> Sana bir key bâgbân bulmak gerek, Tapusında bir zamân olmak gerek</p>
 <p><small>4236.</small> Kim senüñ nefsüñ agacın aşlaya, Datlu yimişler saña bagışlaya</p>
 <p><small>4237.</small> Ol agacuñ kim yemişi tatludur, Sen agacuñ kim yemişi yatludur</p>
 <p><small>4238.</small> Aşlamak gerek ki olasın eyü, Olmaz-ısan dahı baña ne kayu</p>
 <p><small>4239.</small> Çün budaguñ aşaga getüreler, Yemişüñ yiyüp girü tüküreler</p>
 <p><small>4240.</small> Çün senüñ yimişlerüñ ola acı, Oda yandurmak gerek sen agacı</p>
 <p><small>4241.</small> Her ki aşlanmakda &#8216;âciz kalmaya, Bâgbân Gülşehri&#8217;den yig olmaya</p>
 <p><small>4242.</small> Ol ki yolda degme bir murga ire, Kûh-ı Kaf içinde sîmurga ire</p>
<h3> REFTEN-İ HEME MURGÂN, BE HİDMET-İ HÜDHÜD, BE HEM BE-RÂH-I KÛH, BE-TALEB-İ SÎMURG </h3> 
 <p><small>4243.</small> Kamu kuşlar çün su&#8217;âl eylediler, Hâli kâl u kâlı hâl eylediler</p>
 <p><small>4244.</small> Hüdhüd anda her birisine cevâb, Virdi hôş vallahu a&#8216;lem bi&#8217;s-savâb</p>
 <p><small>4245.</small> Hadd ü resmin her sözüñ çün söyledi, Kamusınuñ müşkilin hall eyledi</p>
 <p><small>4246.</small> Her biri bildi bakıçak yolına, Kim degül ol yay bularuñ kolına</p>
 <p><small>4247.</small> Ol yola bir reh-rev ü reh-ber gerek, Başını oynamaga key er gerek</p>
 <p><small>4248.</small> Degme kişi bu yola giremeye, Menziline degme er iremeye</p>
 <p><small>4249.</small> Hadd ü pâyânı belürmez yola er, Komaya hergiz kadem bî-pâ vü ser</p>
 <p><small>4250.</small> İlla nûmûsı komadı her birin, Kim bir ayruk kişi añlaya sırın</p>
 <p><small>4251.</small> Cândan istedi ki key bîzâr ola, İstemedi kim arada &#8216;âr ola</p>
 <p><small>4252.</small> Diler-ise vü dilemez-ise zâr, Her biri ortaya geldi bî-karâr</p>
 <p><small>4253.</small> Şevk odından yüklerin tagladılar, Uçmaga kanatların bagladılar</p>
 <p><small>4254.</small> Hüdhüd ilerü uçar kuşlar bile, Kim &#8216;acab kaçan ireler menzile</p>
 <p><small>4255.</small> Uça uça vâlih ü zâr oldılar, Güçleri gitdi vü hayrân kaldılar</p>
 <p><small>4256.</small> Yola ne menzil belürdi ne nişân, Çıkdı her kuş yüreginden yüz fiġân</p>
 <p><small>4257.</small> Kalmadı bir kuş kim anda uçmadı, Biñ yıl uçdılar u bir dem geçmedi</p>
 <p><small>4258.</small> Biñ yıl uçdılar dahı âzâd u uz, Yoluñ evvel menzili-y-idi henûz</p>
 <p><small>4259.</small> Biñ dahı uçdukları bî-neng idi, İlla yoldan dahı bir ferseng idi</p>
 <p><small>4260.</small> Yidi biñ yıl uçdılar bülbül gibi, Bir nefeslik gitmediler gül gibi</p>
 <p><small>4261.</small> Kamusınuñ tâkatı tâk olmaga, Vardı, vü yollarına &#8216;âk olmaga</p>
 <p><small>4262.</small> Biri gördi bir sarây-ı zer-nigâr, Uçar-iken anda indi şâhvâr</p>
 <p><small>4263.</small> Birisi bir çeşmesâr üstine hôş, İndi vü oturdı vü oldı hamûş</p>
 <p><small>4264.</small> Birisi bir mâh-rûyı gözledi, Yolını kodı vü anı izledi</p>
 <p><small>4265.</small> Birini bir tag başında kurd yidi, Birisi ben girü dönerem didi</p>
 <p><small>4266.</small> Birisi bir murgzâra indi hôş, Birisi bir hûb agaca kondı hôş</p>
 <p><small>4267.</small> Kimi sayru oldı vü kaldı girü, Kimisi varımadı key ilerü</p>
 <p><small>4268.</small> Kimisi bir hırmene pâ-best olur, Kimisi şehvet meyinden mest olur</p>
 <p><small>4269.</small> Kimi ogrı vü kimi hûnî olur, N&#8217;itse ider kendü yolından kalur</p>
 <p><small>4270.</small> Kimisi bir &#8216;işreti gördi latîf, İndi vü serdîhine oldı harîf</p>
 <p><small>4271.</small> Kimisi bir haşmet ü mansıb dutar, Kimisi tâcir olur tavar satar</p>
 <p><small>4272.</small> Kimi sultân u kimi dervîş olur, Kimi bîgâne vü kimi hîş olur</p>
 <p><small>4273.</small> Kimisi bir şahne oldı bir şara, Kimi bir kâdî ki şarı başara</p>
 <p><small>4274.</small> Kimi bir beg ü kimi bir kul olur, Kimi &#8216;âmil kimisi ma&#8216;zûl olur</p>
 <p><small>4275.</small> Kimisi bir şeyh olur kim geleler, Halk u ol şeyhüñ mürîdi olalar</p>
 <p><small>4276.</small> Kimisi iltür ahî olup girü, Terbiyeler-ile işin ilerü</p>
 <p><small>4277.</small> Kimi ben bir kocayam dir oturur, Kimi ben bir yigidem dir terk urur</p>
 <p><small>4278.</small> Kimi bay u kimisi yohsul gezer, Kimi başın kimi ayagın düzer</p>
 <p><small>4279.</small> Kimi bir bezzâz u bir bakkâl olur, Biri mukrî vü biri kavvâl olur</p>
 <p><small>4280.</small> Kimisi bir köyde bir &#8216;avrat sever, Kimisi bir şarda bir oglan kovar</p>
 <p><small>4281.</small> Biri şâkird ü biri üstâd olur, Biri Şîrîn ü biri Ferhâd olur</p>
 <p><small>4282.</small> Biri dânişmend olur &#8216;ilmi &#8216;azîm, Biri bir &#8216;âmî olur cehli delim</p>
 <p><small>4283.</small> Biri Mûsâ vü biri Kârûn olur, Biri Leylî vü biri Mecnûn olur</p>
 <p><small>4284.</small> Zühd-ile biri münâcâta gider, Fısk-ıla biri harâbâta gider</p>
 <p><small>4285.</small> Biri hallâc u biri hammâl olur, Biri &#8216;Îsâ vü biri Deccâl olur</p>
 <p><small>4286.</small> Biri mâl u milketine inanur, Milket ü mâl-ıla kurtılam sanur</p>
 <p><small>4287.</small> Birisi altun-ıla akça sever, Kimisi bir bâg u bir bagça sever</p>
 <p><small>4288.</small> Kimisi sayru olur kimi ölür, Anda varınça bir otuz kuş kalur</p>
 <p><small>4289.</small> Ol otuz kuş kûh-ı Kâf&#8217;a iriçek, İşbu istedüklerini göriçek</p>
 <p><small>4290.</small> Bunça biñ od taglarını geçdiler, Agu gibi bunça sular içdiler</p>
 <p><small>4291.</small> Kan deñizleri içinde yüzdiler, Ejdehâlar-ıla yolda durdılar</p>
 <p><small>4292.</small> Her biri bir hisset-ile şâhına, Çün yakın geldi şehüñ dergâhına</p>
 <p><small>4293.</small> Kodılar yüz yire zulmetden girü, Geçdiler nûr-ıla biñ güç ilerü</p>
 <p><small>4294.</small> Kibriyâsından bir eyvân gördiler, Çünki eyvân kapusına irdiler</p>
 <p><small>4295.</small> Bir yüce eyvân ki bu dokkuz felek, İşigidür kapusınuñ kultu lek</p>
 <p><small>4296.</small> Perdeler târîk ü rûşen sad hezâr, Ol sarâyuñ ileyinde zer-nigâr</p>
 <p><small>4297.</small> Çün dilediler içerü girmege, İstedükleri yüzini görmege</p>
 <p><small>4298.</small> Kendülerin taşra kodılar tamâm, Girdiler Sîmûrg&#8217;ı göre ve&#8217;s-selâm</p>
 <p><small>4299.</small> Anı göriçek ki ne Sîmûrg-ımış, Gördiler girü ki bu si murg-ımış</p>
 <p><small>4300.</small> Çünki pâyâna irürürler işi, Kendülerden taşra bulmazlar kişi</p>
 <p><small>4301.</small> Ol otuz kuş kim adı sî murg-ıdı, Girü göriçek hemân sîmurg-ıdı</p>
 <p><small>4302.</small> Çün bular kendülerin terk itdiler, Girü kendüler katına gitdiler</p>
 <p><small>4303.</small> Nâgehân bir gûşeden çıkdı bir ün, Kim hacil kaldı ol ünden erganun</p>
 <p><small>4304.</small> Kim gelüñüz iy koyanlar kendüzin, Kim göresiz kendüzüñüzüñ yüzin</p>
 <p><small>4305.</small> Gayra hergiz bakmaya sîmurg hîç, İrmeye sîmurga cüz si murg hîç</p>
 <p><small>4306.</small> Çün fenâ yolı-y-ıla barışduñuz, Girü kendüzüñüze irişdüñüz</p>
 <p><small>4307.</small> Çün mukayyed varlıgı terk itdüñüz, Lâcerem mutlak vücûda gitdüñüz</p>
 <p><small>4308.</small> Vâcibün bi&#8217;l-gayr-ıdı istedüñüz, Vâcibün bi&#8217;z-zât oldı aduñuz</p>
 <p><small>4309.</small> Ay güneşe iriçegin mâh olur, Kendüzini kul koyıçak şâh olur</p>
 <p><small>4310.</small> Şimdi kim siz biz, siz ü biz hem sizüz, Siz aradan gitdüñüz kamu bizüz</p>
 <p><small>4311.</small> Kamu ger çil murg eger sî murg-ıdı, Girü bu sî murg ol sîmurg-ıdı</p>
 <p><small>4312.</small> Nakşı-y-ıla bildürür nakkâşumuz, İlla görmez güneşi huffâşumuz</p>
 <p><small>4313.</small> Çün mukayyed var ola mahv aradan, Kala mutlak var kim oldur yaradan</p>
 <p><small>4314.</small> Ne azaçuk nesne var bunda ne bol, Varı dahı oldurursın fârig ol</p>
 <p><small>4315.</small> Göñlüñ içinde ko gitsün fâsidât, Kim kala el-bâkıyâtu&#8217;s-sâlihât (19/76)</p>
 <p><small>4316.</small> Şunça kuşdan kim bu yola girdiler, Bir otuz kuş kûh-ı Kâf&#8217;a irdiler</p>
 <p><small>4317.</small> Kalanı bir vâye vü vâyistilâ, Kaldılar yolda vü dervâyistilâ</p>
 <p><small>4318.</small> Her kim ol bu yola girdi serseri, Olmadı Gülşehri anuñ rehberi, FASL</p>
 <p><small>4319.</small> Asluña kavışur-ısañ iresin, Hulde vü hûr u kusûrı göresin</p>
 <p><small>4320.</small> Asluña irmez-iseñ gamdur kamu, Andan artugı cehennemdür kamu</p>
 <p><small>4321.</small> Niçe bir et pâresin götüresin, Anlar-ıla duruban oturasın</p>
 <p><small>4322.</small> Bî-mekânsın bilür-iseñ kıymetüñ, Tañrı&#8217;dan artuga yokdur nisbetüñ</p>
 <p><small>4323.</small> Zât içinde isterise er hem ân, Bî-mekân üç nesne bula câvidân</p>
 <p><small>4324.</small> Hak ta&#8216;âlânuñ mekânı yok-durur, Lâmekânda kapusı açuk durur</p>
 <p><small>4325.</small> &#8216;Akl u cân dahı mekânsuzdur, duruñ, Bunları Tañrı sarayına sürüñ</p>
 <p><small>4326.</small> Yirsüzi yirsüz katına iledüñ, Yirlüyi yirlü yanında bile&#8217;düñ</p>
 <p><small>4327.</small> Nisbetüñ yok mâsivallâha senüñ, Nisbetüñ çok vardur Allâh&#8217;a senüñ</p>
 <p><small>4328.</small> Ten degülsin kim senüñ tenlülere, Nisbetüñ ola vü meskenlülere</p>
 <p><small>4329.</small> Çünki cânsın hayyızuñ yokdur senüñ, Yiri hayyızsuz katındadur canuñ</p>
 <p><small>4330.</small> Çün heyûla yok-durur sende &#8216;ayân, Sûret-ile kaçan olasın beyân</p>
 <p><small>4331.</small> Sûretüñ yok çün taparsın sûreti, &#8216;Akl u câna güçler eylersin katı</p>
 <p><small>4332.</small> Ten misin tenlülere uya-y-ıduñ, Ez-kader ten lezzetin duya-y-ıduñ</p>
 <p><small>4333.</small> Bunça lezzet kim süre cismüñ senüñ, Yokdur anda zerrece hazzı canuñ</p>
 <p><small>4334.</small> Sen seni işbu teni sanduñ meger, Kim yidürürsin tene şehd ü şeker</p>
 <p><small>4335.</small> Ten degül cân kim şeker dadın bile, Cân meger kim şekkerüñ adın bile</p>
 <p><small>4336.</small> Dimeyem kim cism-ile bir çâha git, Nisbetüñ Allâh&#8217;adur Allâh&#8217;a git</p>
 <p><small>4337.</small> Zîra kim Allâh mekândandur berî, Sen dahı hem bî-mekânsın iy perî</p>
 <p><small>4338.</small> Cân gıdâsı ma&#8216;rifetdür iy &#8216;azîz, Ma&#8216;rifetden mekri eylegil temîz</p>
 <p><small>4339.</small> Ten gıdâsı hôş gelür her dehriye, Cân gıdâsı virme cüz Gülşehri&#8217;ye</p>
 <p><small>4340.</small> Cân gıdâsın hergiz ol er yimeye, Kim kulillah sümme zerhüm dimeye (6/91)</p>
<h3> FASL </h3> 
 <p><small>4341.</small> Sen tenüñ üstine ditrersin henûz, Cânı kaçan terk idesin böyle uz</p>
 <p><small>4342.</small> Sen ne kişisin ki yola giresin, Yâ yoluñ bir menziline iresin</p>
 <p><small>4343.</small> Sen yol ehli olduguñda bir garaz, Var-durur kim cevheredür ten &#8216;araz</p>
 <p><small>4344.</small> Ulu kişi olgıl işlerden ırak, Yeyesi vü geyesüñ halka bırak</p>
 <p><small>4345.</small> Kiçi kişi olur-ısañ iş-ile, Cânuñ eriye vü yüz teşvîş-ile</p>
 <p><small>4346.</small> İlla sen bir köşede oturasın, İşlemekden elüñi götüresin</p>
 <p><small>4347.</small> Halk seni ulu kişi sanalar, Zerkuña bir niçesi inanalar</p>
 <p><small>4348.</small> Sâfuñı derdüñ küpinden süzeler, Yiyesüñi geyesüñi düzeler</p>
 <p><small>4349.</small> Yohsa çün ol köşeyi terk idesin, İşleyüp yimekden artuk n&#8217;idesin</p>
 <p><small>4350.</small> Sen yaluñuz yörür-iseñ iy &#8216;azîz, Kılmayalar seni ayrukdan temîz</p>
 <p><small>4351.</small> Ben yaluñuz kim bir iklîme irem, Bir güneş gibi ol iklîme girem</p>
 <p><small>4352.</small> Da&#8216;vi anuñdur kim anı bileler, Sözleri içinde fikret kılalar</p>
 <p><small>4353.</small> Çün senüñ kimse aduñ bilmez n&#8217;ide, Yâ senüñ da&#8216;vîñi kanda işide</p>
 <p><small>4354.</small> Ma&#8216;nide söyle ki irerüz aña, Yohsa da&#8216;vî dünyada degmez saña</p>
 <p><small>4355.</small> Ma&#8216;nide baña müsellim diyeler, Da&#8216;vide bâri saña kim diyeler</p>
 <p><small>4356.</small> Dav&#8216;i Mevlânâ Celâlüddîn kıla, Kim anı dükelçügi &#8216;âlim bile</p>
 <p><small>4357.</small> &#8216;Âlemi &#8216;ilmiyle pür nûr eyledi, Hôn-ı &#8216;ışkıyla cihânı toyladı</p>
 <p><small>4358.</small> Yohsa sen bir söz kılur-iseñ beyân, Girü anı sen işidesin hemân</p>
 <p><small>4359.</small> Yohsa seni kim bilür kim işide, Da&#8216;vılaruñı vü aña hükm ide</p>
 <p><small>4360.</small> Çün urımaduñ cihân içinde lâf, Çaldıragıl bâri şehrüñde güzâf</p>
 <p><small>4361.</small> Çün seni gün gibi bilmedi kişi, Bâri bir ılduz gibi birez ışı</p>
 <p><small>4362.</small> Kim ola Gülşehri&#8217;den yig kim ola, Nâmdâr erenlerüñ hatmı ola</p>
 <p><small>4363.</small> Çün meselde sözde hîç ayrılmazam, Sen direm saña vü seni belmezem</p>
 <p><small>4364.</small> Yohsa çün ben nükteyi rûşen diyem, Sen ne kişisin ki saña sen diyem</p>
 <p><small>4365.</small> Sen aña dirler kim ol bir ad-ıla, &#8216;Âlemi duta vü biñ üstâd-ıla</p>
 <p><small>4366.</small> Ol meger Gülşehri adıdur kim ol, Yir yüzin dutdı kim ilte göge yol, FASL</p>
 <p><small>4367.</small> Ey perîşan-hâl ü bî-sâmân göñül, Bî-kifâyet hâtır u bî-cân göñül</p>
 <p><small>4368.</small> Fikr-ile bir lahza &#8216;illiyyîndesin, Fikret-ile bir zamân siccîndesin</p>
 <p><small>4369.</small> Gâh göñlüñ bir münâcâta gider, Geh zamîrüñ bir harâbâta gider</p>
 <p><small>4370.</small> Yok-durur yirüñ kim anda yatasın, Kendüzüñ ol yirde bir dem dutasın</p>
 <p><small>4371.</small> Lâ-mekânlusın unutduñ ilüñi, Kim mekânda azdurursın yoluñı</p>
 <p><small>4372.</small> Zâr-ıla bir rûzigâruñ olmadı, Bir dem ârâm u karâruñ olmadı</p>
 <p><small>4373.</small> Dutdı yüz biñ dürlü &#8216;âlemde işi, Dutımadı seni bir yirde kişi</p>
 <p><small>4374.</small> Gâh fikrüñ bunda vü gâh andadur, Kimse bilmez göñlüñi kim kandadur</p>
 <p><small>4375.</small> Añlamadı hergiz Allâh&#8217;dan rumûz, Mâsivallâhda gezer göñlüñ henûz</p>
 <p><small>4376.</small> Halk-ıçun unutmagıl Hallâk&#8217;uñı, Rızkuñı yi añadur Rezzâk&#8217;uñı</p>
 <p><small>4377.</small> Kurd u kuzgun bugzı-y-ıla dolmagıl, Âdemî şerrinden îmin olmagıl</p>
 <p><small>4378.</small> Kamu dürlü nev&#8216;-ile vardur işüm, Âdemî-zâd-ıla hôş degül başum</p>
 <p><small>4379.</small> Âdemîlerden ki mihrin kovaram, Enbiyâ vü evliyâyı severem</p>
 <p><small>4380.</small> Kalanı pür mekr ü pür telbîs ola, Âdemî şeklinde bir iblîs ola</p>
 <p><small>4381.</small> Pâdişâh olınçak ança el dutar, Kim dükeli halk ayakda yiter</p>
 <p><small>4382.</small> Beg olıçak oda yakar &#8216;âlemi, Öldürür zulmıyla yüz biñ âdemi</p>
 <p><small>4383.</small> Kâdılıkda göñli çün mâyil kalur, Rişvet-ile hakları bâtıl kılur</p>
 <p><small>4384.</small> Zâhid olur-ısa bir &#8216;ayyâr olur, Mûr bundan yig dir-iken mâr olur</p>
 <p><small>4385.</small> Şeyh olınçak kim riyâ vü zerk ider, Halkı bid&#8216;at deñizinde gark ider</p>
 <p><small>4386.</small> Çün ahî olur ki etmek yidüre, Halka kendü zikr ü hayrın didüre</p>
 <p><small>4387.</small> Ança müfsidler yol üstine üşer, Kim ahî halkuñ derisine düşer</p>
 <p><small>4388.</small> &#8216;Âlim olınçak ki halk aña uyar, Nesne cerr itmek tarîkın çün duyar</p>
 <p><small>4389.</small> &#8216;İlm-ile bir hîlet ü telbîs ider, Kim anuñ biñde birin iblîs ider</p>
 <p><small>4390.</small> Hak ta&#8216;âlâ dimedi dîve fuzûl, Âdemiye dir zulûmıyla cühûl</p>
 <p><small>4391.</small> Âdemüñ çün şehvetin &#8216;aklı sıya, Ol melekden yigrek ola bî-riyâ</p>
 <p><small>4392.</small> Şehveti &#8216;aklın yiñicek iy hakîm, Kemter ola dîv ü dedden ol delim</p>
 <p><small>4393.</small> Mustafâ&#8217;dur âdemî vü her kim ol, Aña uydı vü kalanı dîv u gûl</p>
 <p><small>4394.</small> Dîv esâsın dünyada dehrî dutar, Mustafâ yolını Gülşehrî dutar</p>
<h3> DER HÂTİMET-İ KİTÂB-I, MANTIKU&#8217;T-TAYR, Bİ&#8217;S-SA&#8216;ÂDETİ VE&#8217;L-HAYR </h3> 
 <p><small>4395.</small> Ol zamân bu bûsitânda nevbahâr, Şâhı dür berg eyledi vü la&#8216;li bâr</p>
 <p><small>4396.</small> Bâg uçmakdan sebak iltür-idi, Serv tûbî vü reyâhîn hûr-idi</p>
 <p><small>4397.</small> Yil çemen içinde &#8216;anber-bîz-idi, Bulıduñ gözi cevâhir-rîz idi</p>
 <p><small>4398.</small> Gülsitân handân u sahrâ lâlezâr, Bâg sersebz ü çemen pür berg ü bâr</p>
 <p><small>4399.</small> Çün çemende bülbül ün dartar-ıdı, Gül tarabdan göñlegin yırtar-ıdı</p>
 <p><small>4400.</small> Ben bu nesrînüñ saçın örer-idüm, Erguvânuñ agzını sorar-ıdum</p>
 <p><small>4401.</small> Nergis ü reyhân direr-idüm delim, Bülbül-ile bahs ider-idüm &#8216;azîm</p>
 <p><small>4402.</small> Ol çün üstâdı beni sanur-ıdı, Kuş dilini benden ögrenür-idi</p>
 <p><small>4403.</small> Yidi yüz on yidi yıl olmış-ıdı, Hicrete kim bu gül açılmış-ıdı</p>
 <p><small>4404.</small> Kim kıyâmet devrine degin dura, Dünyada vü kendü devrânın süre</p>
 <p><small>4405.</small> Rûm ilinde bir mubassır isterem, Kim aña Çîn bütlerini gösterem</p>
 <p><small>4406.</small> Rûm ili bütlerini peydâ kılam, Dahı Çîn bütlerini yagma kılam</p>
 <p><small>4407.</small> Kendüzümi her serefrâza uram, Gül şarından odı Şîrâz&#8217;a uram</p>
 <p><small>4408.</small> Mantıku&#8217;t-tayr&#8217;ı ki &#8216;Attâr eyledi, Pârisîçe kuş dilini söyledi</p>
 <p><small>4409.</small> Anı Türkî sûretinde biz dakı, Söyledük bülbül gibi Tañrı hakı</p>
 <p><small>4410.</small> Çün Felek-nâme düzetdük şâhvâr, Pârisîçe taht u tâc u zernigâr</p>
 <p><small>4411.</small> Türk dilinçe dahı Tâzîden latîf, Mantıku&#8217;t-tayr&#8217;ı eyledük aña harîf</p>
 <p><small>4412.</small> Ben bu Türkî defterin çün dürmeyem, Pârisîçesi-y-ile degşürmeyem</p>
 <p><small>4413.</small> Kimse böyle tatlu söz söylemedi, Kimse bundan yig kitâb eylemedi</p>
 <p><small>4414.</small> Bunça bâb eylemişem bunda ki hîç, Kılmadı &#8216;Attâr ol fende basîc</p>
 <p><small>4415.</small> Şehd ü şeker h&#728;ônını key dökmişüz, Dürr ü gevher tohmını çok ekmişüz</p>
 <p><small>4416.</small> Çün murassa&#8216; söylene te&#8217;lîfümüz, Kimseden utanmaya tasnîfümüz</p>
 <p><small>4417.</small> Degme &#8216;ilme &#8216;akl yitüren bizüz, Kim Kudûrî nazma getüren bizüz</p>
 <p><small>4418.</small> Degme &#8216;ilmüñ sırrını çün söyledük, Degmesinden bir risâle eyledük</p>
 <p><small>4419.</small> Çün Süleymân hüdhüde kıldı &#8216;itâb, Kim kıla tasnîf bundan yig kitâb</p>
 <p><small>4420.</small> Yañıla kuşlar dilin yüz nâz-ıla, Bundan örgene vü yüz biñ sâz-ıla</p>
 <p><small>4421.</small> Beni ko kim kuş dilini söyleyem, Kim Süleymân&#8217;a yüz er ad eyleyem</p>
 <p><small>4422.</small> Ter söz oldurur ki reng-âmîz ola, Lezzeti şîrîn ü şûr-engîz ola</p>
 <p><small>4423.</small> Hak bilür çün bu güli kim eyledük, Nâdire şîrîn ü key ter söyledük</p>
 <p><small>4424.</small> Kimsene durmaz cihânda pâyidâr, Sözden artuk nesne kalmaz yâdigâr</p>
 <p><small>4425.</small> Sözi kaçan degme nâdân añlaya, Mantıku&#8217;t-tayr&#8217;ı Süleymân añlaya</p>
 <p><small>4426.</small> Añlamaya hikmetin degme hakîm, Zîra fevka külli zî-&#8216;ilmin &#8216;alîm (12/76)</p>
 <p><small>4427.</small> Degme &#8216;âm adlu bulımadı halâs, &#8216;Âlemi Gülşehri adı dutdı hâs</p>
 <p><small>4428.</small> İy Süleymân şol kopuzuñ kılını, Bur kim ögrenlüm bu kuşlar dilini</p>
 <p><small>4429.</small> Kuş misâli bunda &#8216;Attâr&#8217;uñ-durur, Kalanını eyleyen yâruñ-durur</p>
 <p><small>4430.</small> Söz diler-iseñ kim eş ola saña, On iki &#8216;ilmi hevîc eyle aña</p>
 <p><small>4431.</small> Çok kişi işidiçek tañlar sözi, Kuluvuz anuñ ki ol añlar sözi</p>
 <p><small>4432.</small> Biz bu Gülşen-nâme&#8217;de kim eyledük, Dükeli &#8216;ilm ıstılâhın söyledük</p>
 <p><small>4433.</small> Eylemeye kimse bir fenden beyân, Kim bu Gülşen&#8217;den bulımaya &#8216;ayân</p>
 <p><small>4434.</small> Dökdi Gülşehrî girü dürr ü güher, Mantıku&#8217;t-tayr&#8217;ı tamâm oldı meger</p>
 <p><small>4435.</small> Hikmet-ile söyle sözi iy hakîm, İstakım hâzâ sıratum müstakîm (3/51)</p>
 <p><small>4436.</small> Mustafâ&#8217;nuñ himmetinde bu kitâb, Açdı her ma&#8216;nî yüzinden yüz hicâb</p>
 <p><small>4437.</small> Derdümüz dermâna irdi &#8216;âkıbet, Nâmeler &#8216;unvâna irdi &#8216;âkıbet</p>
 <p><small>4438.</small> Şükr ol bir Tanrı&#8217;ya kim bu kelâm, &#8216;Ömrümüzden ilerü oldı tamâm<br/><br/></p>


<p>Tañrı rahmet eylesün ol kişiye, Fâtiha ihsân ide kâtibine</p> 
<p>Vallâhu a&#8216;lem bi&#8217;s-savâb, Ve ileyhi yerci&#8216;ü&#8217;l-me&#8217;âb </p> 

  </body>
</html>
